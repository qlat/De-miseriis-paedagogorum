Egregius animi vir Plato Athenaeus et sapientiae 
nomine venerabilis in dissertatione, quam Erastas seu 
de philosophia inscripsit, Socraten ait ingressum in 
Dionysi grammatici spectasse illic geniis elegantissimis 
nobiles pueros et ex iis forte duos ultro ac citro contendentes.
Esse quaedam de Anaxagorae vel Oenopidae 
scitis controversa videbantnr. Sic enim in ludo illi orbes 
pingere, flexuras ductare, versilibus punctis finire et 
artifici manu variegatas undique lineolas imitarier. 
Haec, uti solebat, penito contemplatus animo senex 
cuidam e familiaribus puerorum adsedit, blande illum 
officio cubiti admonitum scitatus: Quid hoc, quod 
meditentur adulescentes tanto studio et cura? Num 
honestum ac magnum? Continuo iste nugari nescio 
quae cognitu sublimia et quasdam philosophias garrire. 
Socrates contra impudentiam demiratus hominis contatur.
num ergo turpe ducat id, quod agit iuventus, 
philosophari. Aderat ibi quispiam non malus vir; is 
improbe dolens responsum Socrati et auctoritate tanta 
viro et de sapientiae studiis modesta roganti commodum 
intervenit: Socrati ait mittendum hominem sordidum, 
squalentibus obrutum voluptatibus et indignum plane, 
quocum philosophiae disputatio communicetur. Prudenter
ille quidem non ad omnes pertinere sacrosanctam 
rem, sapientiam, arbitratus ἀμύηιον iure sollemnium interdixit.
Idem ego propemodum acturus, num ardua res, 
num pulchra, num laudanda philosophia, eos mihi 
auditores dari cupio, quorum ita sint adfectae mentes, 
ut sponte orantem sequi certent. Si quis ea barbarie, 
ea immanitate, ut splendore ac pulchritudine sapientiae 
trahi non possit, iam relegatus esto, iam quasque 
Cycladas aut Gyaros malis quam ardentis philosophiae 
vultus. Neque vero hic facundia luditur peregrina ferrugo 
neque fastus ingenii. Ipsa sese res genuina facie bonis 
mentibus probare solet. Quo fit, ut et aperte magis ac 
simplex mea sit futura oratio. 

Artes primum dependemus administras philosophiae, 
dein illam ipsam quoque, si visum fuerit, quae maius 
aliquid communi hominum sensu spirans caput inter 
nubila condit: ea est vox daemonii. 

Omnem istunc locum opinor et hoc anno mense 
Iulio contione quadam a nobis explicatum cognostis. 
Hoc tum erat studio, cum e suis fontibus derivarem 
artes, ut animi naturae ostenderem insita earum initia, 
scilicet hanc facem prima lux et aevintegra mentibus 
humanis faenerat. Dein ut imperiti naturae iudices, ut 
abhorrentes a veterum historiis, qui unam gentem aut 
unum fortasse Marsyan primitiis artium dignantur. Nam 
ut eadem gentibus omnibus atque adeo omnni caelo aequi 
bonique ratio, iidem iusti fontes, sic eadem ubique 
naturae scientia, modo par studium accedat et, ut in 
summa dicam, rex Iuppiter omnibus idem. Grandia haec 
tum nec ἀπροσδιόνυσα ei loco. 

Sed exporrigo frontem adulescentiae dicturus. Quaedam
iucundiora, quaedam etiam clariora prioribus feram 
in medium. At interim, si quid ab humanitate vestra, 
optimi viri, pietas mea vel a yobis, adulescentes, nunquam
non officiosa voluntas emereri potest, quaeso non 
solo argumenti nomine, verum et mea ipsins causa, 
pari cum ceteris oratoribus vestris loco, pari gratia 
habete.

Constans et vetusta fama est natum Iove Mercurium, 
cum ad Aegypti flumina puer a nymphis aleretur, ut 
erat indoles festiva, per lusum iocumque solitum pleraque
commentari, deas vafricie fallere, novas artes, nova 
opera miranda posteris effingere. Eximia est quae 
gentibus inde aliquot inter sacra fuit lyra, id enim 
fabulis callido nomen invento proditur. Factam aiunt 
e concha, quam forte fortuna iam in sicco destituerat 
Nilus in alveum regressus, testudinem vocant notiori 
vocabulo. Festivum profecto naturae opus. Oblongula 
est, ut reliqua taceam, et capite quasi in orbem sinuato
atque ob id apta manibus habendo. Quod cum 
in ripa ludens puer observasset, utilem ratus ostraci 
figuram adit propius, aridam caedit, sonat ea et nescio 
quid blandius, statim deus arripit laetabundus, bene 
pulchrae rei sperans, pellem nervo culmis infigit, chordas 
astruit septem, intendit chely, experitur cantu organon, 
αὐτοδχεδίῳ miratur interque manus et brachia versat, 
placetque iam non auctori tantum, sed ipsis etiam diis 
nutricibus. Coepit esse laudatum et selectis numinibus. 
Donatur Apollini, nec longo post tempore Phoebus 
operam navans hominum gratiae chelyn dedit Orpheo 
muneri. Fuit ἑπτάχορδος, Homero ae Püidaro magnis 
testibus, dum Orpheus Calliopae studio de Musarum 
numero duas adiceret resticulas. 

Post Orphei fata aiunt alii ad Musaeum gnatum 
venisse, alii fatidicam in Lesbon delatam atque inde a 
Terpandro in Aegyptum patriam, gratissima munera 
divinorum consciis sacerdotibus. Ibi esse coepit Aegypto 
sacra; quam pleraeque secutae nationes itidem coluere 
Mercurii chelyn. Nomen inde factum sideri Lyra, quo 
res aetati posterae foret augustior. Haec est lyrae 
celebrata nobilitas tot gentibus, tot litteris. Quorsum 
vero haec? Quid de una sibi tantum lyra placet antiquitas? 

Quaeso mihi paulisper aurero commodate, rem explicabo
non vanus. Poetica mythos uno eodemque iucundo 
involucro et populari quidem primas artium origines 
primosque auctores tenet Mercurius, Iove natus. Iovis 
mens habetur iis, qui veteris philosophiae periti sunt. 
Lyram de testudine, non falsa mundi imagine, sic in 
re parva lusit natura, πολυδαίδαλον fecit, chordis 
ornavit septem. Est enim ille sacer habitus numerus. 
Septem hae sunt artes, ut agam historica fide, supera 
defluxae mente, quibus omnis naturae scientia comprehenditur.
Iam et praesides Musae totidem, quae duae 
reliquae septeno choro ius omnium sibi vindicant. Ecce 
dei manu fabrefactam lyram. Ecce deum munus, artes. 

Mihi vero iam de naturae scientia, non daemonii voce 
res est; puto quae nostris ingeniis propria, rationis 
usu contingit. Ea est in oratione partim, partim in 
rebus. Scientia rerum prior, sed nos vulgari more dicemus.
Quae ad sermonem speetant, ingeniorum puerilium 
excercendi habentur initia. Grammatica prima, cui quoniam 
elementa litterarum debemus, nulla ex parte non est 
necessaria: quid enim attinet longius immorari palam 
concessae rei quam utile mortalibus repertum, litterae, 
ἄσβεστοι memoriae custodes, popularis regulae sermonis, 
ut mittam cetera. 

Huic accedit proxima dialectica, subtilis disserendi 
ratio, nam id indicat nomen, litteraturae comes, complexa 
quidquid hoc omne, quo se aliqua vis effert ingenii, ac 
si licet hoc audacius paulo, sola mihi omnium mater 
artium haberi posse videtur. Tantum abest, ut dignum 
docto spires, ut pectus ad sapientiam formare quovis 
modo queas, si dialecticon politias, vanissime omnium, 
quisquis es, contempseris. Neque enim ille mercium 
pater Oceanus tantum opum, tantum divitiarum orbi 
convehit universo quantum artium una cyclopaedeiae, 
dialectica. Et attingerem ex iis aliquot, ni passim id 
sonarent scholae, at si vultis tarnen, ostendam usui 
fuisse vel summis ingeniis.

Vir animi sagax Aristoteles, ut hone nominem, in 
quem opinio hominum consentiens multis iam saeculis 
conspiravit. Quaeso quid praestat ubique vei aptius vel 
eruditius dialectica? Potestque illa quasi Delphico gladio,
ut omnium sensa nunquam non penitissime confodiat. 

Invenit, disponit, dialecticae debet; ipsa enim, quid 
quaeque res, quid cuique cohaerens et quo ordine, 
pulcherrime distinctis filis notat. Iam si Platonicos huc 
accire datur, quantus inter illos eminet Augustinus, qui 
dialexi ceu Mercurii alis, ita Platonici vim animi excelsam
vocant, humana superans divina proximus attigit. 
Non audio quosdam male feriatos homines, qui cum 
ἀγράμματοι καὶ ἄμουσοι litteras vulgo iactitent, hoc 
habent primum, ut a dialecticis quam longissime absint. 
Age belle ridetur haec tota faex a Socrate, non in 
Gorgia tantum et Lache, sed omnibus pene dissertationibus
Piatonis. 

Habet grammatica, ut docte loquaris, haec, ut vere, 
ut discriminatim, ut certum, ut solidum, quod enthymemata,
syllogismi, theses, finitio, partitio commodum 
exhibent. Et sincera sunt et firma, quae in haue aleam 
conveniunt, minimeque fucata. Daedali statuas quondam 
suspexit antiquitas, non de ascitia specie, ut Pausanias 
ait, sed ingenua quadam forma, cui plane γνήσιον hoc 
erat admirandam referre ipso decore maiestatem et 
propemodum illud melioris saeculi θεῖον. Fortassis et 
de nostris dialecticis tale quiddam licebit: Scoticos dico, 
aridi sunt ac ieiuni sermonem, fecundi sensa; verum 
haec alias. Omnino de ipso sciendi amore dialectica inter 
primores artium recenseri non temere solet, Quare 
valeant ἀντίτεχνοι suis complicibus, τοιοῦτον τᾶν τὸ
βάρβαρον γένος, ut cum Euripide dicam; liberum est 
enim cuique aut bonum esse aut malum. Vos, qui 
philosophiae nomen dedistis, adulescentes, qui boni esse, 
qui sapere dextrae menti, qui prodesse olim reipublicae 
contenditis, in elementa dialecticae incumbite. Nullo 
pharmaco magis aut vegetum aut acre, nulla harmonia 
reddi potest ingenium elegantius. Bias rogatus, quid 
esset cuique inter prima dulce, respondit, quid proprium. 
Est autem vel maxime propria homini ratiocinatio, 
διάλεξις, contemplatio cuiusque diligens. Iam quaeso, 
quid ea suavius? Varium poetae Proteum fingunt 
omnium sibi rerum vultus formasque aptantem. Quo 
nimirum commento intellegentiae nostrae metamorphosin 
in omnes rerum species significant. Discernit autem 
species rerum unica dialectica, perpetua et inconcussa 
veri scientia. Quam vellem haec pluribus agere liceret 
per horam, quo magis perspicue vobis dialectica probaretur.
Sat fuerit adiecisse neminem a conditis litteris 
unquam ullo sapientum iudicio inter candidatos studiorum 
cuiusque generis censum huius expertem. 

Sed autem Cynthius vellit oranti et admonet superesse 
rhetoricam. Quid yero illa? Pars dialecticae quosdam
argumentorum locos populariter instruens. 

Et de grammatica, dialectica, rhetorica, logicis 
artibus tantum. Chordae illae tres in chely symphonae 
Musarum trium ludus: Polymneia, cui nomen est a 
memoria, litteras habet, Euterpe dialecticam, quod mira 
sciendi cupidine rapiantur, qui in contemplatione degunt, 
Melpomene forum demulcens rhetoricam. 

Quae rerum est cognitio, pendet omnis e numeraria,
quam vocant arithmeticam. Si enim, ut visum 
Platoni, aliqua rerum prima notio inserta est natura 
mentibus hominum, qua liceat uti vel ad universalium 
contemplationum principia agnoscenda κατὰ πρόληψιν, 
ut doctus vir Epicurus vocat, vel ad vestigandas singularium
partes, quaeso, quae est alia quam ordinis, 
quam numeri regula, qua videtur in uno quoque, quid 
primum, quid extremum, quid unum, quae multa? Quae 
ut qod temere solent magistra ferula discier, ita natura
prius percepta tenemus. Zaratan aiunt, quisquis 
ille fuit. Pythagorae doctor, dixisse animam numero 
matrem esse, videlicet quo significaret congenitam 
numerandi scientiam animis mortalium. Et licet de 
puerorum rudibus ingeniis periculum facere: an non 
primum est, quod scire videntur, numerus? Par, impar 
luditur, item cubus primus ac postremus. Quamobrem 
in erudiendis pueris a numero auspicandum censet 
Plato, quo excultis iis quae natura insunt seminariis 
recipi cetera promptius queant. Et Pythagoras omnem 
philosophandi rationem e natura mentis humanae cognatoque
studio derivans principia philosophiae numeros
posuit. Tum qui praestitere quondam sapientia 
magni viri τὸ ἀριθμεῖν, numerare, pro philosophari 
dixerunt. Abenzoar nosse inquit omnia, qui sciat numerare.
Et Neocli Plato quaerenti, cur homo sapientissimum
animal, respondit, quoniam numeros calleat. 
Iam quae arcana venati maiores e pari atque impari, 
quae sublimia ex uno, duobus, tribus, quattuor, quinque,
sex et septem et rursum ex horum congressibus, 
dies defecerit explicare conantem. Accedunt ad numeros
litterae, sortes, aenigmata, nomismata et huiusce 
modi non paucae commerciorum notae. Nee est, ut 
Syros aut Phoenicas memorem vobis auetores numeri. 
Eadem generi hominum ratio, idem hoc ubique praestat,
ut signet, discernat, iudicet, quae usurae veniunt 
e numeraria. Sequuntur eam ponderum ac magnitudinum
mensurae, planae solidaeque figurae, aequa, iniqua 
proportio, quae fere capita geometriae sunt. Hinc admirandae
hominum generi machinae, atque ut Eudoxi, 
Archytae, Menaechmi, Archimedis, Boetii automata 
praeteream, quantum bombarda, nostrate inventum, 
bellicis contulit? Addo plasticen et, quae nascitur e 
perspectivis, picturam, utrumque civitatum vel pulcherrimum
ornamentum. Huius generis sunt caelandi, scalpendi
artes et inter eas chalcographica, aereae Germanorum
scribendi formulae. Hic artium nexus, haec 
origo mechanicon e duabus principibus artibus, arithmetica
et geometria, hic usus est utriusque per tot 
manuarias operas. 

Quod si ad animum transferas, diii boni, quae suavitas,
quod nectar offundetur contemplanti, immo quae 
lux sese ex illo rerum chao aperiet: istaec mentem 
sensilibus haerentem avellit seducitque ad intellegibilem
aeternamque naturam. Sic Plato ἀριθμεῖν philosophari
et θεὸν ἀεὶ γεομετρεῖν commodum adficta 
notatione dixit, id est, semper aeternam veri naturam 
intellegendo versare. 

De arithmetica geometriaque obiter. In colophone 
ac fastigio artium musica et astronomia locantur. Age
quid musica laudatius, elegantis ea harmoniae ratio, 
sive organicam sive naturalem velis? Insignis utraque 
honore poematum, id quod alia sum acturus oratione. 
Plerisque gratior musica orbe artium aliarum, quod 
haec ad contemplationem pariter moresque confert.
 
Erigunt aliae ad caelestia mentes nostras, haec 
una caelo superos ad humana deducit, quo argumento 
veteres arbitror musica signa passim deum statuis 
appendisse, quasi illis dii conciliati nobiscum versentur.
Confert moribus, quod nulla res familiarior tranquillandis
animantium adfectibus. 

Scitis de Orphei lyra quid et quae Pythagoreae 
gentis instituta fuerint: ᾠδαις χρῆσθαι πρὸς λύραν.
Ex ea factione Clinia, celebris vir, modestissime usus 
disciplina magistri, quotiens animo turbabatur quacumque
causa, statim ad lyram properabat: rogatus aliquotiens,
quid hoc, nihil respondit praeter hanc voculam:
πραύνομαι. Atque hi sunt proprie Musarum 
soni, qui ad honestam vitae constitutionem, qui ad 
virtutem pertinent. Succedunt musicae saltatoriae artes, 
Arcadum inventa, sed longior est res, quam a nobis 
agi modo possit.

Reliqua cyclopaedeiae astronomia est numeros, magnitudines,
motus, harmonian, id est compagem superi 
atque inferi orbis dimensa, siderum effectiones atque 
influxum complexa, medicinae parens, fati conscia. 
Arithmetica, geometria, harmonica ancillariis disciplinis 
communiter utitur. 

Longius hanc quadruvii seriem duxissem, sed hora 
deficimus, agitque rem eam publicis scholis cottidie 
Iohannes Stoffler, philosophus auctoritate, fide litterisque
mathematum venerabilis. At hae quattuor artes, 
quattuor item in lyra Mercurii chordulae, suum quaeque
stridens, prima se Terpsichorae debet, ordinis ac 
numeri artifici, habet enim a choris nomen dea, secunda
Thaliae, quoniam floreat exculta γεομετρῶν commodis
vita. Musicam Erato iueunda regit adfectio. 
Eminet inter socias clarissima in Homericae Dianae 
modum Vrania, principem astrorum scientiam decora 
referens. Septem chordas numerari, adulescentes, 
audistis, nec discretae lyra voces redduntur, plures 
quattuor, tres orationis funiculi communes quadrivio. 
Quattuor aliae chordae rebus suis discrepant. Non 
confingo licenter haec, auditores, ut illi Atticorum 
κοροπλάθοι. Piatonicis quoque veteribus ratio sapiendi
talis fuit auctore Plutarcho. Et de quaterno 
lyrae systemate quae disputavi Terpandri sunt, ait ille:

ἡμεῖς τοι τετράγηρυν ἀποστρέψαντες ἀοιδήν
ἑπτατόνῳ φόρμιγγι νέους μελεδήσομεν ὕμνους.

Septena iam forte chely nova carmina vatem 
Quattuor et distincta modis panxisse iuvabit.
 
Iamne, quae Mercurii sit lyra, tenetis, quot chordae, 
quot artes? Et Musas artium praesides appellare sum
solitus. Illae vero quid? Congenitus hominum animis 
ardor et strenua sciendi cupido. Testis antiquissimus 
vates Orpheus, qui Musas bymno canens inquit:

Πάσης παιδείης ἀρετὴν γεννῶσαι ἄμεμπιον
θρέπτειραι ψυχῆς, διανοίας ὀρθοδότειραι.

Hoc est, si venerandam Orphei maiestatem carmine 
licet nostro imitemur: 

Munera vestra deae virtus ei gloria verax, 
Quasque artes agit humanae vis fervida mentis, 
Vos animi dulces etiam veneramur alumnas, 
Aeternum recti quibus insevistis amorem. 

Censae artium numero Musae septem, duae supersunt,
Cleio et Calliope, quibus aequum in omnes litteras
ius: historiae Cleio, Calliopen poemati praeficimus.
Omnis generis scripta usurpant historia et 
poema, nec alii maiori fruge operave leguntur auctores 
quam historici ac poetae. Adulescentes animos e vulgarium
studiorum sorde evellunt locoque referunt excelso
iam viris digua spirantes. 

De artibus hactenus, quae Organa sunt et quasi 
quaedam praeludia magnae illi diis genitae sapientiae, 
quibus instructae mentes hominum dei numen caelis 
demissum excipere queant. Nec fas puto de illa plura 
commentari, quisque secum bonus vix anxie cogitet, 
quae illa γνησίη Οὐλίμποιο, ut Callimachus ait. Ipsa 
est, quae in medio artium choro communis omnibus 
desidit, omnium rerum certa scientia. Sic Apollinem 
prudens antiquitas in mediis Musis pinxit universitatem 
omnem cithara temperantem, ut est apud Orpheum: 

πάντα πόλον κιθαρῇ πολυκρέκιῳ Ἁρμόζει.

Capita artium nomenque τῆς σοφίας, ut licuit. brevissime
attigi, non in hoc versatus, ut magnifice 
laudarem. Egregie nobilis pictor Timanthes Cyclopem 
in tabula, uti ferunt, brevicula dormientem delineavit; 
eius cum esset magnitudinem expressurus, iuxta satyros
thyrso pollicem monstri dimetientes fecit. Quomodo
nos angustis ingeniis homines ingentia molimur, 
philosophiae laudes, nec fere nisi dormientis sapientiae 
oras contingimus. Equidem cum temperarem mihi a 
laudibus, quas multi multas ineptissime effutire solent, 
hoc egi tantum, ut quam honestae res essent artes, 
quippe sacrae, intellegeretis , tum ut admonerem iuventutem
easdem Musas esse, quas hodie vocant 
artes. Proba ratio est, cur velim adulescentes hoc 
omnes rectissime norint. Passim prostant Musae in 
poematis vitio indoctorum interpretum, qui rem multo 
dignam studio neglegunt et, quantum coicio, iuventae 
operas vani distinent. Idem Mercurius est pueri, qui 
animus nobis, καὶ οὗτος ἐστὶν ὁ στροφαῖος. Eaedem 
Musae, dein et eaedem chordae, quae artes, animi 
cum habitu suo consonantia, lyrae harmonia. Iam quis 
est e vobis, qui non harum rerum honestate capiatur? 
Conveniebat fortasse, ut inbortarer vos ad virtutem, 
sed vestra iam sponte currentes. Agite, exempla vobis 
magnorum hominum, qui me circumsidunt, capite, 
agite intenti spem patriae longe pulcherrimam, ante 
oculos ipsumque animi sensum ponite, quo nihil esse 
optandum vobis, nihil contendendum praeter honestas 
litteras, praeter virtutem cognoscatis. Nullis deliciis, 
nullo errore hominum regia via excedite, nulla vos 
cupido avellat infamis a virtute. Infamem appello, 
quae aliena sit a studiis litterarum atque ab iis. 
quibus addicti sacris omnes estis. 

Eleganter admonet dialogo Lucianus, qui fluctus 
illi abhorrentes a virtute Musisque. Eum quando Chaspar
Currer, bonorum studiorum amantissimus iuvenis, 
Latinum fecit, haud gravatim referam. Iucunda est 
fabula. Sic enim Venus natum compellat: Quid, o Cupido,
ceteros deos subegisti omnes, Iovem, Neptunum, 
Apollinem, Iunonem matremque ipsam me, sola vero 
abstines Pallade, atque adversum istam nulli facularum 
ignes, vacua felis pharetra, tu denique inermis arcu 
pilisque cares? Cupido: Pertimesco ipsam, mater; 
horrenda enim est ac torva aspectu admodumque virilis.
Itaque quotiens intento eam arcu iaculoque peto, 
concussa me galea excutit, exterret, caduntque manibus 
continuo sagittae. Venus: Ad non erat hac Mars 
formidabilior? Et hunc tamen armis spoliatum expugnasti?
Cupido: Immo ille libens me recipit invitatque.
Minerva vero obductis superciliis observat semper. 
Ad eam si quando advolavi temere, facibus advolutis, 
ait ista: Per Iovem, si me, puer, adortus fueris, te 
transfodiam aut adreptum pede in Tartara coiciam 
vel ipsa te dilanians discerpam. Tum acribus contuetur 
oculis et circum pectus gestat imagunculam quandam 
viperis capillorum vice comatam. Hanc vehementer 
equidem formido, perterret enim me, fugioque, quotiens 
aspecto. Venus: Atqui Minervam quidem metuis atque
huius gestamen, Grorgona, qui Iovis fulmen non 
expavescas? Dein autem Musae cur nullis queunt a 
te vulneribus confici suntque, quod aiunt, extra tela, 
num galeas et hac incutiunt aut Gorgonas obiciunt? 
Cupido: Ipsas ego revereor, mater. Castae sunt et 
semper aliquid curae molientes, continuo cantu occupatae.
Saepe igitur adsum illis suavitate carminis delinitus.
Venus: Sinito et illas, quod venerandae sint 
scilicet, Dianam cur non vulneras? Cupido: In summa 
nequaquam possibile est adsequi eam semper per 
montes fugientem, quin illa suo quodam flagrat cupidine.
Venus: Quo, gnate? Cupido: Venatu quidem 
cervorum atque hinnulorum, quos insectatur, ut capiat 
ac iaculo figat, ac prorsum tota rerum eiusmodi studio 
tenetur, tametsi fratrem eius iaculo potentem atque 
eminus ferire solitum. Venus: Scio, gnate, te saepenumero
arma expertum tua. Haec tabula est profutura 
moribus vestris, si frequentem animo agitaveritis. Sic 
enim hae nugae seria ducent. Dixi. 
Optime institutum est, ut in his spectaculis de 
dignitate artium et de virtutum laude dicatur, 
quod ea oratio cum ad formanda iudicia iuventutis,
tum ad accendendos animos ad amorem bonarum 
rerum, magnam vim habet. Etsi autem 
praecipue solet ad inventutis utilitatem hoc loco 
accommodari oratio, tamen ne caeteris quidem 
ullam acroama est iucundius, quam artium et virtutum
encomia, quas ut quisque intelligit, ita vehementissime
admiratur. Quare etsi oratio nostra
aptior futura erat iuventuti, tamen ne vobis 
quidem ingratam fore confido, quorum quo maior 
est eruditio et prudentia , eo magis delectari vos 
cogitatione ipsa artium arbitror. Dicam autem de 
ea parte Astrologiae, quae de syderum effectibus 
in natura inferiore disputat. Idque argumentum 
eo sumpsi libentius, quia mihi non in turba imperitorum,
sed apud homines doctos et Philosophiae
deditos, dicendum esse intelligebam. Ut 
autem Graeci Rhetores summa prudentia in definitione
artis dixerunt artem non solum oportere 
veram notitiam esse, sed addidernnt oportere 
utilem ad vitam esse: ita ego utrumque disputabo
et veram esse doctrinam de coelestibus effectibus 
et magnas ad vitam utilitates afferre. Atque 
hic principio a vobis peto, quod aequissimum est, 
ne conferatis in artem errata artificum, qua de re 
longius mihi dicendum esset, nisi apud eruditissimos 
homines haberetur oratio. Sed aliud est 
crimen, quod etiam apud doctos detrahit fidem 
arti, quod videlicet in hac infinita casuum humanorum
varietate, ars ipsa non praevidet omnia. 
Negant igitur homines acuti artem, hoc est, universalem
et perpetuam doctrinam existere posse ex 
particularibus paucorum eventuum observationibus, 
quasi vero aut Medicina morbos curet omnes, 
aut politica sapientia omnes Rerumpublicarum tempestates 
prospicere, mederi omnibus incommodis possit. 
Et tamen concedendum est, multa utriusque 
artis vera et firma praecepta esse, et ad vitam utilia. 
Ita sunt huius divinatricis verae quaedam et perpetuae 
significationes, pauciores fortasse, nihil 
enim dissimulo, quam Medicorum, nam haec ars 
versatur in rebus procul positis a nostro conspectu; 
et cum hominum temperamenta moresque 
diiudicet et vaticinetur de futuris maximarum in 
vita rerum mutationibus, divinitas quaedam esse 
videtur. Quare etiamsi non tam multae sunt huius 
artis demonstrationes, quam caeterarum leviorum 
artium, artis hoc magnitudini tribuatur. Et 
quidem eo maiore cura quantulucumque est huius 
artis, quod superi monstrarunt hominibus, 
conservari debet, eo maiore studio intendenda 
mens est in has significationes, quae compertae 
sunt, nam harum quoque maxima vis est, et multiplex 
in vita utilitas. Non solum inepti, sed etiam 
improbi sunt, qui falsis persuasionibus ornare aut 
amplificare artes conantur. Ego ingenue profiteor, 
non omnium eventuum significationes compertas 
esse, sed idem affirmo multas esse certas minimeque 
fallaces significationes, quas si quis animadverterit, 
magnum ad regendam naturam et plerosque 
fortunae impetus gubernandos, adminiculum 
habet. Extenuat hanc artem et Favorinus 
apud Gellium, et dicit pauca quaedam praevideri 
παχυμερέστερον, non solum non repugno, sed 
etiam plausum do, quod ait παχυμερέστερον, amplissimo 
praeconio ornavit artem, siquidem quaedam 
in natura aut moribus praecipua animadverti 
posse inquit: At ex his homines sagaces plurima 
postea iudicant. Videtis in moribus quam multa
coniiciuntur ex uno aliquo gestu aut cachinno. Ita 
cum certae notae quarundam praecipuarum rerum 
sint impressae naturae, multae ex his postea coniecturae 
sumuntur. Fortassis autem non esset ars 
ducenda Astrologia, si tantum constaret coniecturis; 
nam ars est eorum quae non fallunt. Verum 
et haec ipsa ars, ut Medicina et Politica, primum 
certis observationibus constat, postea ex his multae 
oriuntur coniecturae. Vidit Astrologus in genesi 
Catilinae diros positus atque aspectus Planetarum, 
qui significabant animi crudelitatem , audaciam, 
praeposteros mores, inquieta et infelicia 
consilia. Fac non potuisse certo praedicere, Catilinam 
Ciceronr Consule moturum esse seditionem, 
deinde futurum, ut in acie in Apennini radicibus 
interficeretur; at animadversis illis infaustis 
significationibus, quae quidem sunt certae, 
coniicere potuit, futurum civem turbulentum, seditiosum 
et vitae futurum exitum tragicum. Ita 
insignia quaedam in temperamentis ac moribus 
παχυμερέστερον iudicari possunt, quae non fallunt. 
Non igitur eo aspernanda est haec ars, quia 
non omnia praevidet. Quam pauca certa sunt in 
caeteris optimis artibus, et ut iam non de Medicina 
aut de Politica dicamus: num ideo tota doctrina 
de Meteoris vituperanda est, quia paucas habet 
demonstrationes, postea plurima conficit coniecturis? 
In ipsa agricultura quam saepe fallimur, num 
ideo non sunt colendi agri? Quin potius utamur 
artium beneficiis, et consideremus quousque humana 
mens progredi possit. Me quidem non solum 
utilitas in his artibus delectat, quam in medendo 
et in aliis rebus animadverto, sed multo 
magis hoc, quod cum hunc mirificum consensum 
corporum caelestium et inferiorum contemplor, 
ipse me ordo et harmonia admonet, mundum non 
casu ferri, sed regi divinitus. Haec respondere 
volui ad vulgare convitium, priusquam de arte dicerem. 
Est autem initio veluti definitio quaedam 
constituenda Astrologiae, ut eam a superstitiosis 
divinationibus, quas Ptolemaeus ἀναιτιολογήτους 
vocat, separemus. Astrologia pars est Physices, 
quae docet, quos effectus astrorum lumen in elementis 
et mixtis corporlbus habeat, qualia temperamenta, 
quas alterationes, quas inclinationes 
pariat. Et quia inclinationibus saepe mores , studia, 
consilia, casus respondent, ut ille inquit: 

    Naturae sequitur semina quisque suae.
    
Ideo horum quoque significationes aliquas montrat. 
Quod si constabit sidera habere aliquos 
effectus, plane concedendum erit, hanc artem esse 
Physices partem, perinde ut praedictiones Medicorum. 
Nec ego nunc de hac parte prolixe disputabo, 
sed unum Galeni oraculum in hac causa recitabo, 
qui non solnm reprehendit, sed etiam graviter 
obiurgat illos, qui negant inferiora corpora 
affici a lumine caelesti, et inquit, sophisticum esse, 
negare manifestam experientiam. Ergo et fatetur 
se experientia victum , tribuere magnam vim lumini 
in inferioribus corporibus, et eos qui dissentiunt, 
severissime taxat. An dubium est vices 
aestatis atque hiemis effici Solis accessu et discessu, 
Solis lumen calefacere et desiccare, Lunam 
humectare. Haec si manifesta et perpetua sunt in 
his duobus clarissimis sideribus, cur cetera putemus 
frustra condita esse? Iam perpetua experientia 
testatur, insignes coniunctiones habere insignes 
effectus, idque in tempestatibus palam apparet. 
Vidistis concursum Planetarnm in humido 
signo, anno vicesimo quarto, intumueront ubique 
omnes aquae, humidae tempestates totius biennii 
fuerunt. Hac aestate pluvias crebriores omnium 
opinione et insalubres tempestatum variationes 
attulerunt, luppiter in Piscibus, Mars in Tauro. 
Possem alia multa exempla recitare, si temporis 
angustia non prohiberet. Nec vero dubium est, 
ut Solis et Lunae, ita ceterorum Planetarum lumen 
variare tempestates, et aerem et corpora nostra 
afficere. Res ipsa loquitur in herbis, in metallis, 
denique in contemptissimis rebus maximam 
vim esse, et iure laudatur illud veteris Poetae: 

    ὃττι καὶ ἐν μαλάχῃ καὶ ἀσφοδέλῳ μέγα ὄνειαρ.

Quod cum ita sit, cur putemus frustra condita 
esse illa pulcherrima lumina, cum quidem nulla 
sit natura praestantior aut efficacior lumine? Quin 
ipse leges motuum nonne significant temperari lumen 
Solis et Lunae, ceterorum Planetarum aspectu? 
Mercurius et Venus numquam procul a Sole 
discedunt. Superiores Planetae ita discedunt, nt 
tamen in epicyclis ad medium apogeon cum Sole 
semper congruant. Postremo et Hippocrates testatur 
tempestates excitari et variari vi siderum. Et 
dissimilitudinem non solum regionum, sed etiam 
ingeniorum ac morum in diversis regionibus docet 
oriri a caelestibus causis. Haec cum sint certa, 
constat artis initium veram ac certum esse, videlicet, 
quod lumen caeleste magnam vim habeat in 
elementis et mixtis temperandis et alterandis. 
Deinde et hoc manifesta temperantia testatur, lumen 
Planetaram dissimile esse: Saturni melancholicum, 
Iovis temperatum, Martis cholericum, 
Solis vivificum, Mercurii siccius, Veneris et Lunae humidius.
Et haec varie posita miras mixturas 
efficiunt, ut cum in medicamentis variae herbae 
miscentur, in cantu voces. Haec dixi brevius, 
non solom quod habenda fuit ratio temporis , sed 
etiam quod vobis doctissimis hominibus satis probata 
esse arbitrabar. Venio igitur ad alteram 
partem, videlicet, ut de utilitate dicam. Nec vero 
existimo quemquam adeo superstitiosum esse, ut 
neget in medendo conducere observationem siderum. 
Cumque de hac re et praecepta extent, et 
nota sit experientia, non ero longior. Quanto est 
autem illa maior utilitas, non solum in aegrotis 
corporibus, sed multo magis in Rebuspublicis considerare 
mutationum maximarum seu causas seu 
significationes, ut accommodare ad eas nostra consilia 
possimus, et arte mitigare incommoda. Vere 
enim inquit Plato, siderum circuitus efficere varias 
vices, non solum animantium corporibus, sed 
etiam universae naturae rerum, vitae hominum, 
Imperiis et Rebuspublicis. Ut autem agricolis 
praecipitur, ut tempestatum signa observent, ita 
magni viri in Republica mutationum signa intelligere 
et considerare debent quidem. Et quidem in scriptis politicis 
colliguntur signa sumpta a moribus et voluntatibus, 
sicut Medici morbos ex intemperantia, 
aut corruptione humorum praedicunt. Sed magno 
et sapienti viro magnopere prodest, etiam haec 
caelestia signa animadvertere, ut regere aliquo 
modo fortunam et cavere saevas tempestates, vel 
certe mitigare possit. Recte enim dictum est: 

    Qui sapit, ille animum fortunae praeparat omni, 
        Praevisumque potest arte levare malum. 

Etenim si significationes illae non sunt considerandae, 
cur divinitus in caelo scriptae et pictae 
sunt? Cum autem Deus has notas impresserit 
caelo, ut Rebuspublicis denuntiaret ingentes casus, 
impietas est, animos ab hac observatione prorsus 
avertere. Eclipses, coniunctiones, prodigia, traiectiones, 
cometae, quid sunt nisi Dei oracula, 
qui minitatur vitae hominum ingentes calamitates 
ac mutationes? Haec si quis contemnit, Dei monitus 
aspernatur. Quatenus autem haec metui 
debeant, quantum omnino tribuendum sit coelestibus 
signis, discet idem ille vir magnus ex sacris 
litteris, ne obrepat animo impia vel confidentia, 
vel desperatio. Ut in agricultura, in navigando, 
non est irreligiosum observare prognostica tempestatum, 
ita in administratione rerum considerare 
naturales significationes, quas Deus proposuit, 
ut nos vigilantiores reddat, et curam in nobis 
acuat, pium et utile est. Sed videamus privatos 
mores. Si quis naturae suae inclinationem 
intelligit, alere bona et confirmare, et vitare vitia 
diligentia ac ratione potest. Verum est enim quod 
ait Ptolemaeus: Sapiens anima adiuvat coelestem 
operationem, quemadmodum optimus agricola 
arando expurgandoque adiuvat naturam. Hoc 
late patet in cura valetudinis, in deligendo genere 
vitae, studii, in suscipiendis negotiis vel aptis 
vel abhorrentibus ab ingenio. Si Curionis aut 
Antonii parentes satis intellexissent naturam filiorum, 
flectere singulari arte fera et inquieta ingenia 
ad moderationem potuissent. Philippum Macedonem 
accepimus Regem in primis callidum, 
cum animadvertisset in filio Alexandro non sane 
pravam, sed tamen asperiorem et impatientem 
imperii naturam esse, videretque eum non pati 
domitorem asperum, coepit consilium doctrina et 
Philosophia flectendi eum ad suavitatem et comitatem. 
Hac ratione adeo excoluit illam naturam, 
ut in ipso cursu victoriarum vix quisquam fuerit 
umquam humanior ac moderatior. Ita prodest videre, 
quo quemquam ducat natura, ut disciplina 
idonea ad virtutem flectatur, et a vitiis abducatur. 
Possem et alias utilitales oeconomicas colligere, 
sed has persequi longum fuerit. Vos igitur Candidati, 
quia iam Philosophiae vos publice addicitis, 
ut reliquas partes pro virili amplecti, excolere, 
et ornare debetis, ita memineritis, hanc 
quoque partem amandam esse. Non solum stultitia, 
sed perversitas est, aucupari ingenii laudem 
ex insectatione bonarum artium. Nam viros bonos 
decet, praeclaras artes et utiles vitae pro virili 
ornare, ut ad earum studia quam plurimi invitentur.
Dixi.
Nemo mirabitur maximam esse his temporibus status publici et omnium rerum humanarum perturbationem, si potissimam eius causam consideraverit, quod pauci in aliquo vitae genere eligendo necessariam curam atque deliberationem adhibeant. Sed plerique cupiditate potius quam certo iudicio ducti eam vivendi viam ingrediantur, a qua deinceps difficulter possint recedere, dum sero intelligunt se ad hoc, quod elegerunt, non esse idoneos. Hinc fit, ut, qui iureconsulti debebant esse, sint theologi, qui milites, forensia negotia sectentur, qui togati, arma tractent, qui ad opificia manuaria magis idonei viderentur, sese literis discendis dedant, denique alius alia sequatur, quibus sibi aptiora eligere potuisset. 
Excellere quisque cupit et honore affici. Vulgus studia atque artes interdum honoratas esse videt. Iis igitur se suosque invita etiam Minerva dedicat parum de viribus sollicitum, quid ferre recusent, quo fit, ut hodie in magna copia sit literatorum magna inopia. Nemo expendit facultatem ingenii sui, quid praestare queat, quid minus; nec est ullus fere, qui desperet se quidvis assequi posse. Nimirum amor sui in uno quoque est caecus. Vulgus patrum caecutit in indole liberorum: nihil sibi non spondent de sua sobole, si non iudicio, certe desiderio ac voto; ut proximus est spei amor, ita parentes ad artem eos deducunt saepe ab illorum ingeniis alienissimam. Nec vero praeceptores semper in iis examinandis et recipiendis satis cauti et curiosi sunt, qualem fuisse Apollonium illum dicendi magistrum in Ciceronis Oratore legimus: qui, cum mercede doceret, non tamen patiebatur eos, quos iudicabat non posse oratores fieri, operam apud se perdere. 
Ex qua re fieri non potest, quin omnium officiorum ac personarum ordo perturbetur, sine quo nulla reipublicae pars recte administratur. Si enim in fabulis et comoediis agendis necessarium est, ut eam quisque personam agat, quae sibi sit accommodata, quanto magis in vita et rebus seriis expendere oportebit, quid valeant humeri et quid maxime quenque deceat spectare. Id autem negligentius hodie fieri, proh dolor, quoties videmus tum in ceteris vitae generibus eligendis, tum in scholastico. Quotusquisque est, qui ad suam naturam consilium omne studeat revocare, quamvis non ignoret, hoc eo diligentiorem deliberationem postulare, quo societatis humanae et reipublicae, quae sine literatis hominibus conservari nequit, pluris interest scholasticae vitae cursum considerato ab omnibus suscipi et consummari. 
Sed eam vivendi viam plerique voluptatis causa ingrediuntur, quasi vero ii, qui studiosi, utinam aeque vere, appellantur, otiosi essent nec quicquam molestiae sentirent. Quod quidem multi opinantur, cum frequenter non solum ab idiotis, sed etiam doctis viris audiant nihil esse vita studiosorum iucundius, et saepe a maritis et senibus id vitae genus optari frustra quidem et sero intelligant. Quare coeperunt esse Germanis hominibus in proverbio rhythmi quidam, quorum est haec fere sententia.
Qui cupit optatam sine cura ducere vitam			
Esto scholasticus. Ecquid enim iucundius ista
Est vita? Quae nil curat neque computat annos 
Nescia, quid serus vesper vehat. Insitus illi
Libertatis amor, secura licentia regnat			
Non hominesve Deosve timens ratione iacente.
Istius labor est nugis servire, iocari,
Ludere cum sociis, calices tractare capaces, 
Cantando pulchras sibi devincire puellas, 
Historicos animi causa dulcesque poetas 			
Interdum legisse, frui sermone suavi
Musarum, pratis in amoenis fundere carmen
Et praemature quaesita uxore potiri.
Hic labor hoc opus est; schola quos sibi fecit alumnos.
Ergo quisquis amat iucundam ducere vitam,			
Is studiosorum vitam moresque sequatur.			
His et similibus argumentis complures adducti persuasissimum habent scholasticum vitae genus esse unicum, quod omni molestia careat. Maxime vero tum id ipsum credunt, cum eorum, qui opificia (ut vocant) manuaria tractant, asininos labores atque miserias mercatorum, militum atque aulicorum infinita pericula et molestias cum actionibus scholasticorum et conditione conferunt. Hanc enim omnium esse optimam et felicissimam existimant, praesertim cum videant plerosque eorum vel inter ambulandum discere et cuivis voluptati operam dare, libere quovis in loco versari, nullis affici curis et perturbationibus, non fame, non siti affligi, nullo labore corporis onerari et, quamvis pauca didicerint, saepe tamen clericos fieri, amplos honores et opima sacerdotia consequi. 
Quamobrem initio re non satis expensa plerique scholasticam vitam cupide sectantur. Sed ubi eam degustarunt, subito deserunt experti non esse eam, quod vulgus affirmet, iucunditatis plenam ac potius summas molestias sustinere illum, qui veri studiosi officium praestare voluerit. Quo fungi volentibus adulterini (ut ita dicam) scholastici vehementer nocent. Nam propter temerariae multitudinis intemperiem veri scholares in odium atque contemptum veniunt aliorum, qui, cum et possent et vellent eis in multis rebus commodare et rem iuvare literariam, eosdem tamen quasi benevolentia, misericordia et auxilio indignos ut inutilia terrae pondera contemnunt, cum tantus extet eorum numerus, qui titulo solo scholastici otiose et luxuriose vivendo bonorum virorum humanitate et benignitate abutuntur. 
Sunt alii his minus repraehendendi, qui, quoniam sciunt scholasticae vitae rationem laboriosam esse atque molestam, non plane inconsiderate eam aggrediuntur nec tamen studiosorum labores exacte satis expendunt. Eos igitur aggressi posteaquam sentiunt sua opinione multo maiores esse, iis debilitatos poenitet hoc potissimum vitae genus elegisse, in quo constantiam tenere difficulter possint. Ea vero non adhibita quoniam doctrinae metam minime contingunt, nec sibi nec patriae prodesse queunt. 
Est tamen et aliud studiosorum genus, quod prae ceteris recte laudabimus, qui quidem vires, ingenium et rationes suas probe expenderunt literataeque militiae onus exactissime ponderaverunt, priusquam eidem nomen suum dederunt, nec vigilias, pericula, labores fugerunt ullos, ut respondere suo nomini possent omni cura et cogitatione in id incumbentes, quo reipublicae utiles essent. 
Sed hoc eorum studium saepe retardavit hominum quorundam calumnia, qui eos omni auxilio et rebus ad literas colendas necessariis privandos curarunt earum studiosos non solum apud vulgus, sed et principes viros in summum odium adducendo. Adolescentiam enim plerunque voluptatibus deditam ingentem pecuniae vim luxuriose consumere et ad bonam frugem pervenire paucissimos, qui tantum patriae et amicis commodent, quantum beneficii et pecuniae vel a suis vel a patronis acceperint. 
Quorum liberalitate fateor equidem permultos graviter abuti. Sed haec calumnia etiam innocentibus, quos plecti propter sontes iniquissimum est, quantopere studiosis et superiore tempore et hodie etiam noceat, ipsa satis experientia testatur. Nam ea de causa plerique exosi quoniam Maecaenates et studiorum fautores non inveniunt, ab incepto desistere coguntur non sine suo magno dolore et reipublicae detrimento, quae sine literatis viris stare nullo modo potest. 
At vero hoc ipsum, quod iam commemoravi, ne in posterum fieret, sed ut quivis intelligeret, qualis sit scholasticorum vita, quod officium, quam honesti conatus, quanti labores perpetiendi sint iis, qui se studiis et bonis artibus dederunt, constitui libellum de aerumnis eorum conscribere, quibus cognitis fore spero, ut nemo deinceps eos contemnere aut in odium adducere conetur aut temere id vitae genus eligat, cuius cursum conficere non possit sive ingenii imbecillitate, sive animi languore, sive voluptate, sive inopia, sive vulgi iniuriis et illiberalitate impeditus. 
Est enim incredibile, quam multa et naturae et fortunae subsidia, quot animi virtutes in hominibus studiosis, qui quidem suo nomini respondeant, requirantur. Nam praeterquam quod eos discendi cupidos et acutos et validos luxuriaeque contemptores esse decet, etiam fortes ut sint oportet, ne plurimis maximisque miseriis, propter quas omnium miseratione et favore digni merito videantur, fracti animis succumbant. Quibus enim molestiis et incommodis et fortunae et corporis et animi non afficiuntur?
Nam ut de fortunae malis primo loco dicam: quot et quanta sint perpetienda studiosis, vel ex hoc abunde intelligitur, quod ex divitibus fieri pauperes necesse habeant, siquidem liberales artes atque doctrinas velint cognoscere. Quid vero paupertate molestius? Usque adeo mala et misera, ut ceteras omnes fortunae incommoditates complecti haud immerito videatur. Nam pauperes [si qu<id> dixeris,] vix homines (si quidem maximam populi partem spectes) esse dixeris, cum prae aliis irrideri et contemni soleant. Eis siquidem et curia clausa est et nullus ad dignitates aditus conceditur. Eos tamquam infames ad testimonium dicendum nemo facile admittit; ab accusatione iudex repellit; eorum amicitias expetit nemo. In summa tanta est his temporibus, his hominum moribus pauperum miseria, ut ubique spreti et contempti iacere, famem, morbos atque alia ingentia mala perpeti saepenumero cogantur.
At divites magni fiunt soli, honoribus digni, amabiles, nulla re egere existimantur. Qui enim pecunia instructi sunt, eos rem omnem habere plures utique non dubitant affirmare. Usque adeo valet apud mortales pecunia, ut plerique existiment, si ea tamquam loricis aureis armati fuerint, sibi nullius impetum, fortitudinem, robur, astutias metuendas esse, cum experientia didicissent et oratorum eloquentiam et iudicis sinceritatem et militis virtutem pecunia expugnari posse. Id quod et oraculo Delphico Philippus, Alexandri Magni pater, edoctus ARGENTEIS LANCEIS pugnando et Graecos et Barbaros subegit. 
Cum igitur nummus omnia vincat, regnet et imperet universis, paupertas vero victa omni destituatur auxilio, quis est, qui scholasticos non miseros esse pronunciet, cum pecunia consumpta, quam summis laboribus et curis parentes solliciti pepererunt, et amissa re ad vitam honeste sustentandam his temporibus vehementer necessaria ex divitibus pauperes plerunque existant?
Quanti enim sumptus ipsis faciendi sint, illud utique declarat, quod iam in proverbii consuetudinem venisse videtur: siquidem studiosus sit, maximas ei pecunias impendendas esse tum in alias res, tum in doctorum et professorum sustentationem. Quamvis enim gratuita videatur doctrina, cum eis salarium princeps vel magistratus cuiusque loci soleat numerare, id tamen quoniam est ita exiguum, ut ipsi ex eo se suosque sustentare difficilime queant, nemo ex discipulis commiseratione, pietate et gratitudine adversus praeceptorem egentem et diligentem non potest honeste commoveri, de suo ut aliquid ei muneris interdum addat atque subsidium suppeditet, quo eius in docendo voluntas et assiduitas subinde confirmetur. Quod nisi fieret, omnino plures ex praeceptoribus a suscepto semel officio ad aliud vitae genus egestate et rei familiaris angustia ducti deficerent, praesertim cum videant non paucos ex iis, qui cum in scholis docendo non tantum non ditescere, sed vix cotidianum et necessarium uxori liberisque cibum acquirere possent, deinceps partim militiae, partim agriculturae, partim cauponariae arti et negotiationi deditos pecuniis augeri, splendidius vivere et vulgo multo pluris fieri, quam si in scholastica functione permansissent vulgari salario contenti. 
Hoc enim constat raro trecentorum, rarissime quadringentorum florenorum esse solere, immo maiori literatorum parti ne quidem ducentos annuos stipendii nomine praeberi Patavinis professoribus pene solis hoc tempore exceptis, quorum nonnullos habita nominis et doctrinae et sedulitatis eorum ratione munificentissimus Venetorum senatus conduct<os> mille coronatis fovere non dubitat, ut suam Academiam in toto terrarum orbe celebrem conservet eiusque alumnis et indigenis et extraneis simul omnibus prosit. Quam ob rem respublica illa circiter quindecim millia aureorum annua inter Academiae Patavinae doctores et quidem ex suo ipsius aerario, non ex alieno bonorum Ecclesiasticorum thesauro deprompta distribuit. Quo magis id ipsum facere oporteret eos, a quibus talia bona in hunc finem possidentur aut certe possideri debent, ut literatis viris de Ecclesia atque schola bene merentibus digna praemia ac stipendia constituantur! 
Verum, proh dolor, hoc ut fiat tantum abest, ut interdum literatissimi et in adolescentia erudienda diligentissimi quique viri se cum coniuge et prole sua aegerrime sustineant. Quomodo enim quaeso ducentis aut trecentis florenis victum non dico lautum et honorarium, sed solummodo necessarium sibi literatus quispiam his temporibus comparabit? Et si comparet, quid tandem ei reliquum erit, unde expensas studiorum causa factas recuperare, rem familiarem augere filiisque tantum patrimonii relinquire possit, ex quo post mortem mariti atque patris vidua tristis et pupilli necessario alantur? 
Quod cum praeceptores cogitent atque perpendant, dolendum sane potius est quam mirandum multos scholastica conditione deserta vulgi studia artesque sectari et existentem ea re maximam illorum, qui iuventutem in literis recte instituant, paucitatem earum studiosis ut plurimum nocere. 
Ut vero hi ludimagistros et professores in officio docendi constantes et benevolos retineant, convenit eis, ut etiam propriis sumptibus tenuitatem stipendii ipsis a magistratu decreti quoquomodo compensent et tolerabiliorem reddant. Itaque pii et grati discipuli non possunt omittere, quin praeceptoribus extraordinaria minervalia, xenia, natalitia, strenas atque alia munera offerant, quibus donati habeant, unde se honestius sustentent. 
Praeterea cum publici et ordinarii professores propositae artis capita non queant omnia auditoribus paucorum annorum spacio explicare, faciendum est iis (dummodo philosophiae vel iurisprudentiae vel alterius scientiae cognoscendae cursum institutum maturius absolvere nec perdiu in Academiis haerere constituerint), ut domesticos quoque magistros liberali mercede conducant, a quibus intra privatos etiam parietes doceantur et exerceantur. Ergo satis intelligimus, quanti sumptus iuveni studioso in professores sint erogandi. 
De quibus cum hactenus dixerimus, sequitur, ut dein aliquid de mutis praeceptoribus adiciamus. Supellectile enim plurimorum librorum opus est tibi in literis proficere cupienti. Eos igitur emptum aggressus bibliopolas atque librarios, o bone Deus, quos dicas foeneratores plerosque et harpyas crudeles. Cum enim sciant his mercibus nos carere non posse, eas per iniuriam aestimatas ita mercari cogunt, ut nec tantillum de indicato pretio remittant. Itaque ipsorum aviditas quantopere nobis noceat, proh dolor, utique sentimus, qui artem propositam discere frustra conaremur, nisi bibliotheca essemus instructi, siquidem ut militi arma sic studiosis libri maxime sunt necessarii iis praesertim, qui iurisprudentiae operam dare constituerunt. Haec enim prae ceteris disciplinis tantam librorum copiam requirit, ut a pecunia minus paratis difficilime coli et tractari posse videatur. Ea ut est amplissima, ita non desunt ulla temporum momenta, quibus non augeatur numerus scriptorum forensium; adeo inter tot Mercurios alter alterius labores non victoria aut laude bonitatis, sed livore et ambitione superat. 
Verumenimvero non tantum propter has causas, quas hactenus commemoravi, studiosi plerique ad paupertatem rediguntur, sed etiam ob peregrinationes, quas necessario suscipiunt. Quemadmodum enim negotiatores et venalitii mercium emendarum gratia longe lateque peregrinantur, sic etiam studiosi in oras a patriis Laribus remotissimas tamquam ad mercatum bonarum artium ire coguntur, si modo multorum vituperationem vitare et ab aliis magnifieri voluerint. Popularis enim haec est opinio neminem doctrina et autoritate valere, nisi et in Galliis et in Italia studiorum ergo fuerit commoratus. Quae licet etiam in Germania viris doctis et discendi occasione ceteris nationibus haudquaqam inferiore commode colere possemus, tamen his temporibus, quia mores peregrinorum magnifiunt et plurimum apud plerosque valet vulgi existimatio, huic satisfacere coacti Parisios, Romam, Aurelias, Patavium, Bituriges, Bononiam, Senas, Tholosam, Pisas, Lovanium atque in alias Academias proficiscuntur bonis in Patria relictis, quae saepe absente domino et curatoribus male administrantibus vel pereunt vel deminuuntur.
Quantas vero in itinere impensas faciant, quivis facile intelliget, qui vel cauponum avaritiam perpenderit. Quae nunc tanta est, ut studioso viatori in singulos dies aureus pro viatico vix sufficiat. Novit enim hoc genus hominum omnes vias emungendae a studiosis pecuniae. Eos ad luxuriam et sumptuosa fercula allicit caupo; iis metum, insidias, viarum molestias et difficultates obicit, ne progrediantur, sed in caupona diutius commorantes maiores faciant sumptus. 
Quod si tandem ex hospitio digressi iter persequuntur, plerunque accidit, ut ab ipsis in urbem ingredientibus milites et portarum custodes munera exigant. Quae largiri recusantibus praeter secretae inquisitionem supellectilis varia mala minantur nec facile nisi pluribus nummis a studioso donatis solent esse contenti. Quorum militum similes sunt multi publicani, qui, quamvis sciant studiosos ab omni vectigali pendendo immunes esse, tamen ab iis non quidem portorium debitum, sed maius ac eiusmodi petunt munus, quod dare viatores periculi maioris metu commoti abnuere haud tuto possunt. 
Itinere maximis sumptibus peracto posteaquam in locum, ubi commorari statuere, veniunt, equos carissime emptos exiguo pretio et propemodum nullo vendere ac quasi donare coguntur venalitiorum et mangonum dolis et fraudibus circumventi. 
Ac ubi nummis egere incipiunt, mercatores de pecunia accepta a studiosorum parentibus sine mora numeranda saepe frustra orant et obsecrant. Etenim quam multi sunt, qui, licet mandatum de argento studiosis dando serio susceperint, id tamen contra datam fidem retinentes ex die in diem eius solutionem differre ausint, ut interea studiosos aliunde mutuam sumere pecuniam maximo suo incommodo videamus!
At mercator alienis nummis invito domino diutius usus assiduis studiosi supplicationibus vix tandem exoratus, ubi debitam pecuniam numerat, etiam in ea solvenda lucrum captat. †Aut† enim pro bonis taleris, quos in Germania accepit, reddere conatur vel malos coronatos vel bonos quidem, sed tot assibus in Gallia aestimatos, ut, qui eos accipiunt, damnum faciant haud exiguum. Aliud enim inter negotiatores, aliud inter ceteros homines pecuniae pretium his eorum moribus ita observari videmus, ut coronati quinquagenis quaternis solidis vulgo aestimati mercatori sexagenos valeant, cum sunt homini studioso numerandi. Is enim, licet sibi iniuriam fieri animadvertat, tamen eam patitur et nummis qualibuscumque contentus nummularium mercatorem blande tractat, dummodo vel aliquid argenti ab eo accipiat, ne, si pro iure suo agens eum sibi inimicum reddiderit, nihil plane consequatur. 
Ac ut ut mercator aliquis vir bonus ex multis millibus unus studioso bonam et eo tempore, quo solvitur, probam monetam numeret, tamen hodie tanta est exterorum principum multorum in nummis aestimandis inconstantia, ut hanc ob rem praeter ceteros vel maximum studiosi damnum sentiant, qui cum paulo ante coronatum tribus libris aestimatum accepissent, eundem altero die vix quinquaginta sex assibus mutare possint. Quod si quis centum aureos a mercatoribus tandem quasi emendicaverit, eos in annum suffecturos minime sperabit, qui et illa ipsa, quae hactenus commemorata sunt, incommoda et horum temporum annonae caritatem et difficilimam vivendi rationem perpenderit, de qua studiosi vel in primis merito conqueruntur. 
Quis enim non videat propolas et id genus homines iis omnia carius quam reliquis vendere solere? Quasi vero natura sit ita comparatum, ut cum studiosorum iactura fieri quisque debeat locupletior. Vident illi aetatis imprudentiam alieno sudore partos nummos facilius absumentis quam acquisiturae. 
Quid dicam de furtivis famulorum compendiis et fraudibus hospitum, qui expilandi modos tam multos et artificiosos sciunt, ut vix ulla providentia aut diligentia eorum calliditates queant a scholaribus caveri. Cum enim ii praesertim, qui in Italia commorantur, non soliti a nobilibus in convictum recipi apud plebeios, obscuros, pauperes et incertae fidei cives plerunque habitare cogantur, magnos ab improba eorum paupertate insidias atque dolos saepenumero patiuntur et praeter damnum, quod accipiunt a cauponibus, etiam irridentur. „Cur“, enim inquiunt ipsi, „nobis vos artificiose decipientibus irascimini, qui nostris factis et astutiis vestra ingenia reddamus subtiliora et ad providendum diligentiora? Vini maiorem saepe partem nolite putare nostra causa nos surripere et pro surrepto aquam addere. Vestris siquidem hac in re studiis vestraeque valetudini consulimus, cui persuasum habemus, merum minime prodesse.“ Sic ipsi ridicule furta sua excusantes nobis Germanis parum versutis indignissime illudere non dubitant nec studiosorum ullo modo miserentur tantos sumptus in alimenta, in libros, in vestes facientium. 
Nam has quoque maximas expensas studiosum facere oportet, qui lautius vestitus esse voluerit. Ut autem velit, corrupta plurimorum iudicia cogunt, dum neminem nobilium et doctorum hominum colloquiis dignum asserunt, nisi habitu et vestimentis ornatioribus indutus a plebeis queat dignosci. 
Docuimus hucusque quam multas ob causas et expensas studiosi ad paupertatem redigantur. Redacti autem quae deinceps maiora fortunae mala sentiant, non possumus [non] sine magno animi dolore commemorare. Dum enim absoluto studiorum cursu domum reversi sperant se uxores inventuros esse, quibus ductis opibus et liberis augeri et reipublicae prodesse possint, miseros ea spes plerunque fallit. Nam quamvis doctrina ornatissimi sint, si tamen maximis sumptibus studiorum causa factis pauperes evaserunt, ab avaro hominum genere mulieribus contemnuntur. Quid enim loci doctrinae et virtuti his moribus et temporibus relinquitur? Et quotusquisque est, qui virum eruditum quidem sed minus pecuniosum magnifaciat? 
Neque vero simul et doctis et divitibus facile est uxorem idoneam adipisci. Sic enim delicatae mulieres argumentantur: „Doctor est, ergo iracundus, morosus, librorum quam uxoris amantior.“ Itaque literatorum quantumvis divitum virorum coniugia aspernantur, dum metuunt se ab iis inhumanius et asperius tractatum iri. Hinc fit, ut hodie multi artium doctores et magistri a mulierum mollitie repulsam passi coelibem et solitariam vitam tristes agant. 
Etenim natu grandiores facti, ubi trigesimum aut quadragesimum annum attigerunt, mox ut vetuli et ad sobolem procreandam inepti a cupida et libidinosa foeminarum turba proclamantur. Hesiodus triginta, Aristotelis triginta quinque annos, puellae autem, ut ceterae sic etiam Augustanae earum celeberrimae, probant octodecim, ipsum videlicet aetatis et virginitatis florem. 
Sed triginta vel etiam quadraginta annos nondum natis uxorem esse ducendam nemo opinor affirmabit, si modo eorum, qui literarum studiis incumbunt, conditionem et discendi tempus consideraverit, cum pauci reperiantur, qui studiorum suorum cursum ante trigesimum annum cum laude absolverint. Posteaquam autem eo tandem confecto ex Academiis domum redierunt, tamen non eis aliqua fere tribuitur autoritas, nisi multorum annorum praxis, quam vocant, accesserit; sine qua neque clientibus patrocinari neque reipublicae multum prodesse posse cum putentur, victum et nummos, quibus uxorem, liberos et rem familiarem sustentent, comparare vix possunt. Qui vero onera matrimonii ferre nequit, nonne is stultissime fieri maritus dicitur? Sic enim Menandri sententia habet: 
Uxorem qui ducit inops et pauper amori,			
Gignendae soboli, pignoribusque studet, 
Quam miser, infelix et nulla parte beatus,
Eheu, quantopere est immemor ipse sui?		
Iam vero si quis ex literatis quadraginta annos natus alicuius vetulae mulieris (etenim a iuvene pulchra spernitur superbe) maritus factus fuerit, ex ea liberos quomodo procreabit? At vero coniugium sine prole iucundum, beatum, laudabile quis dicet? Neque vero voluptatis, sed reipublicae causa eiusmodi uxor ducenda est, ex qua filios suscipere et familiae atque civitati commodare possis. 
Itaque in eius gratiam ducere iuvenem cupiens literatus aliquis etsi talem difficilime, tandem adeptus fuerit maritam et ex ea liberos genuerit, tamen veram ex hac procreatione laeticiam capere non potest, cum prius fere moriatur, quam ingravescens eius aetas in amore et virtute filiorum tuto queat conquiescere. Quam paucos enim videas sexagesimum aetatis annum attigisse literatos praesertim viros, qui plerunque immaturo interitu tolluntur, cum eorum virtutem atque doctrinam mors truculenta nobis invideat? Maritus igitur literatus immature moriens liberos adhuc impuberes vel minores relinquit, cum quadragesimo demum anno sese cum uxore copulaverit. 
Quo tempore procreata proles quamvis viginti annos habeat, nondum tamen pater de ea vere et constanter laetabitur. Etenim nulla in eiusmodi aetate virtus cernitur, nulla praeclara facinora eduntur, nullam spem praesidii certam ponere respublica potest. Iuventus enim lubrica et adhuc ad discendum aptior quam ad agendum habetur necdum eo iudicio praedita, ut curatoribus carere, alios regere, non regi debeat. 
At in virilem aetatem (ut ait Aristoteles) affectio animi constans conveniensque cadit. Viri igitur iustitia, fortitudine, prudentia et temperantia ac rebus gestis clari maximum reipublicae auxilium afferre aliisque praeesse possunt. De talibus filiis parentes vivi sibi merito gaudent. Hos si relinquunt, parentes haud dubie laete deinceps moriuntur. Verum, proh dolor, literat<is> tantum bonum rarissime contingit, ut filiis superstitibus relictis beatam obeant mortem. 
Plerique cum sexagesim<o> anno discedant, sobolem nondum probe educatam et iudicio infirmam tutoribus et curatoribus commendare coguntur. Qui tametsi tutela fidelissime fungi curent et pupillos sibi quam maxime habeant commendatos, tamen in iis educandis et curandis saepe oleum et operam perdunt. Plerunque enim magnorum et literatorum hominum filii degenerantes nec moneri nec doceri nec regi se patiuntur. Feroces disciplinam respuunt et patris virtutes atque doctrinam sua malitia et ignorantia saepenumero obscurant, ut non sine causa illud iam proverbii locum obtineat: Heroum filii noxae. 
Hactenus fortunae mala, quibus scholastica gens affligi solet, commemoravimus, nunc ad corporis incommoda veniendum erit. Quae ut longe sunt graviora, sic ea multo dolentius recenseo. Quis enim est tam inhumanus ac ferreus, quem studiosorum vexationes, multi maximique labores, vigiliae, ieiunia, aegrotationes, infinita pericula ad commiserationem non vehementer commoveant, praesertim cum iis malis ipsi non solum adolescentes, sed etiam adhuc pueri afficiantur?
Nam ut a pueritiae miseriis commemorandis incipiam: in tenera aetate adolescentulos severis praeceptoribus in disciplinam vel potius in servitutem tradi videmus. Cum enim nihil sine eorum venia facere audeant et tamquam servi in pistrinum damnati a magistris plagosis subinde indignis modis vapulent, non immerito videri possunt libertatem rebus omnibus praestantiorem penitus amisisse. Ingenui enim homines non verberibus, sed verbis castigari solent et debent; virgae autem atque flagella servorum causa parari. 
Iam vero egressi pueritiam ubi paulo longius in studiorum curriculo processerunt, in Academias mittuntur, in quibus (si quidem Germanorum nescio quam probandum, inveteratum certe morem tenere voluerint) necessario se DEpositoris, quem vocant, crudelitati subiciunt miseri. Is eos, qui recentes e schola puerili ad generale gymnasium adveniunt, ita initiare solet, ut saepe adolescentuli non exiguum corporis dolorem perpetiantur. Nec enim tantum sal deglutire, sed interdum quoque, ut initiatoris libidini satisfaciant, aquam ex aqualiculo bibere coguntur a circumstante scurrarum turba, praesertim vero depositore, non tantum ridendi, sed et miserrime vapulantes. 
O quoties videre licuit eos vix lachrimas prae metu continere potuisse, cum cornua, ut aiunt, deposituri se initiatori coram pluribus studiosis sisterent! Ubi vero varia depositoris instrumenta nominari audiverunt, vel nomin<ibus> perterriti quibusvis modis initiatoris misericordiam requirere eumque rogare visi sunt, ut sibi atque aetati suae parcere non dedignetur. At inexorabilis ille carnifex, cum se ipsorum precibus non modo non ad lenitatem commoveri, sed potius ad crudelitatem inflammari significasset, sacculos iubet suos illico apportari, canterium, diopteriam, dolabellam, runcinam, securim, asciam, ferreum hamum, novaculam ligneam atque alia id genus plane multa. Quibus comportatis adolescentes initiandos cantherio imponi atque alligari vidimus, impositos dolari: strigili ex ferro confect<a> capillos pecti, barbatulis pilos forpicula eburnea evelli potius quam abscindi, ungues serrula adunca et tortuosa secari. Ex quibus rebus cum maximum dolorem sentiret initiandus, quo minus exclamare ac lamentari posset, impediri eum glob<o>, quem in ore habere cogebatur, propterea animadvertimus, ut scilicet isto modo stoicorum constantiae in perferendis doloribus mature asuesceret.
Meminimus etiam quosdam Tubingae per sex menses nates singulis diebus Baccalaureis feriendas libris praebuisse coactos ut novicios. 
Talia et his similia posteaquam perpessi sunt, tortione depositoris finita adolescentes ex beanis (qui cur a beatitate nomen habeant, cum sit nihil eis miserius, nescio) studiosi facti intelliguntur atque digni pronunciantur, qui a virgis et verberibus in posterum liberi in Academiis studiorum causa commorentur et publicas audiant lectiones. Tantis molestiis ac doloribus studiosi nomen et titulus acquiritur. 
Dicat hic aliquis non esse laudandum barbarum istum morem et stultas adolescentum vexationes. Equidem stultas non ausim dicere, ne in multorum repraehensionem incidam, praesertim cum ipsi eius rei causam haud ineptam afferre soleant, cum dicunt adolescentes ideo exagitari, ut intelligant difficilem esse ad literas aditum et amaras virtutis ac doctrinae radices, et propterea variis ludibriis eorum ingenia initio probari, utrum constanter et amore potius scientiae, cuius causa quidvis perpeti debeant, quam inconsiderate in studiosorum societatem ascribi velint. Quae quidem ratio mihi non nimis displiceret, si vexandi modus adhiberetur et adolescentes quaestiunculis potissimum ex artibus dicendi propositis ac disputationibus contra eos institutis tentari atque examinari solerent, utrum idonei essent, qui ad professores maiorum artium seu facultatum audiendos admitterentur. 
Studiosorum igitur nomen tandem adepti deinceps si modo officio et titulo suo satisfacere velint, eo laboriosius et diligentius discant necesse est, quo difficiliora ipsis ingenio ac aetate augescentibus cognoscenda proponuntur. Non enim sola Hebraicae, Graecae et Latinae linguae ratio, disserendi ac dicendi doctrina, poetica facultas, antiquitatis observatio, sed etiam mathematicae disciplinae, philosophia naturalis et moralis studiosis in Academia proponuntur, quae fere omnia in scholis trivialibus didicisse quibusdam autoribus debebant. Quibus tamen cognoscendis studium vehemens atque adeo aetas nostra vix sufficere videtur. 
Cuius enim et quanti laboris est, non dicam Hebraice et Graece, sed vel Latine tantum loquendi veram rationem cognoscere, veri et falsi diiudicandi prudentiam consequi, eloquentiae praecepta intelligere, historicos, Graecos et Latinos, poetas item perlegere, rerum naturalium principia causasque discere, siderum caeterorumque corporum caelestium situs, magnitudines, intervalla scientia compraehendere, morum recte instituendorum et legum ferendarum notitiam adipisci atque latarum fontes investigare, humanorum propensiones animorum et affectiones indagare? Haec quisnam sine maximo et diuturno labore perdiscet? At perdiscere studiosus debet, si modo sibi solidam doctrinam comparare nec in mediocritatem literatorum, quos his temporibus parum magnifieri videmus vulgo, numerari voluerit.
Quapropter non ea ipsa tantum, quae hactenus commemorata sunt, sed multo maiora ipsis legenda atque discenda restant: omnes philosophiae partes, sacrarum literarum scientia, curandi morbos pene innumerabiles, conservandae sanitatis ratio, iuris civilis et canonici interpretum volumina sexcenta vel potius sexcenta milia, ingentes, insani, immanes commentarii, quibus tot dissensiones ipsorum, tot novarum opinionum monstra proponuntur, ut fieri non possit, quin iis plurimorum scholarium animi perterriti a literis procul recedant, praesertim cum intelligant ad ipsas perdiscendas non solum artis perceptionem et eorum librorum, quos hactenus commemoravi, lectionem requiri, sed etiam assiduitate exercitationis, singulari industria, studio, labore, diligentia opus esse, qua literarum cognitio probari et augeri possit. O summam doctrinae varietatem, o ingentem eius addiscendae laborem! At quantuscumque est, eum tamen experiri studiosi coguntur, priusquam studiorum metam contingant. Scilicet:
Virtutem ante ipsam Dii proposuere labores, 
Difficilesque vias cunctis adeuntibus illam.
Quas dum studentes conficere conantur, necesse habent semetipsos ieiuniis et vigiliis macerare, si modo in philosophia multum proficere voluerint. Compertum est enim adolescentes, nisi modico cibo et somno utantur, hebetiores existere. Quam sententiam magnorum medicorum testimoniis probatam etiam Aulus Gellius in quarto Noctuum Atticarum libro extremo scribit. 
Idcirco accepimus Bartolum quoque iurisconsultorum nostrorum principem omnia ponderata comedere et bibere solitum fuisse, ut praescripto ac constante vivendi modo ingenii vires conservaret. Ac idem multo magis veteres fecisse legimus oraculo monitos, quod cuidam ex iis quaerenti, quonam pacto vita recte institui, virtus et doctrina acquiri discique facile posset, Zenoni, consuluit, ut mortuis esse similis studeret. Quo consilio facile intellexit Zeno se de levissimo victu adhibendo et multorum philosophorum scriptis sedulo pellegendis admoneri, quorum assidui et sobrii lectores instar mortuorum pallidi et exsangues plerumque fierent. 
Neque vero ieiunando tantum, sed et vigilando debilitantur corpora studiosorum. Quicumque enim sapere cupit maxime, quam diutissime ut vigilet opus est, praesertim qui animum ad leges cognoscendas adiunxit, quae vigilantibus scriptae brevem studiosis somnum largiuntur. Nam ut inquit Angelus: 
Si quis forte velit iurisconsultus haberi, 
Continuet studium, velit a quocumque doceri, 
Invigilet: nec vincat eum tortura laboris, 
Fortior insurgat cunctisque recentior horis. 
Hoc autem dum faciunt studiosi, in morbos, proh dolor, varios gravissimosque incidunt miseri: cephalaeam, vertiginem, melancholiam, lippitudinem, catarrhum, atrophiam, cachexiam atque alia id genus mala, quae partim ex assiduo discendi labore, partim ex loci aerisque mutatione, quam studiosis frequentem facere oportet, oriuntur. Continua scilicet meditatio carnis afflictio est. 
Et quamvis a morbis liberi essent ipsi, tamen ob alia corporis incommoda, quae innocentes accipiunt, miserrimi existimari possunt. Quis enim non videat eos saepe ab infimis quibusque hominibus vulnerari et nonnullos etiam occidi? Nimirum scholasticas personas tanta invidia idiotae †cines† prosequuntur, ut ipsorum vitae haud raro insidias tendere mirifice gestiant.
Quas cavere scholaribus et iniurias illatas propulsare fortassis non difficile foret, si eis per magistratum armatis esse liceret. Nunc eorum conditio eo magis dolenda videtur, quod arma portare non audeant, quibus vel ipsi possent esse tecti vel ulcisci improbissimos lacessiti.
Dicat hic fortasse aliquis studiosis tela non esse necessaria, qui multis privilegiis muniantur, cum enim clericis comparentur, hi autem sine gravissima poena violari a laicis non possint. Idiotas etiam a studiosis offendendis absterreri, quorum iniurias lex et magistratus multo gravius et acerbius quam ceterorum soleant vindicare, cum praesertim ipse imperator in perpetuam tutelam scholasticos nominatim receperit eisque, ut authentica (ne filius pro patre) amplissime testatur, hoc singulare beneficium concesserit, ut ad loca, in quibus literarum exercentur studia, tam ipsi quam eorum nuntii venire et in iis secure habitare perpetuo possint. Quin etiam hoc sacrosanc<tum> maiestas imperatoria literatis privilegium elargita est, ne quisquam eos propter delictum in alia provincia commissum damno afficere aut ob aes alienum in vincula conicere posthac audeat.
Haec vero atque alia privilegia, proh dolor, negligentius magistratus hodie tuentur et eorum immemores minus severe in perditissimam atque infimam populi fecem in studiosos iniuriosam animadvertunt. E contrario modum ipsi frequentius excedunt in puniendis iis, qui forte plebeium hominem inhumanius tractasse dicuntur. Quo quid fieri potest iniquius? 
Cum enim iustitia sit constans et perpetua voluntas suum cuique tribuendi, alios alio poenarum genere affici oporteret, cum sit diversa hominum conditio. Qua non considerata quomodo vel praemia vel etiam poenae aequaliter distribui et suum cuique dari potest? Quamobrem ut aliter ob eadem facinora servi quam liberi et aliter, qui quid in dominum parentemve ausi sunt quam qui in extraneum, puniuntur, sic in studiosos non eadem poena qu<am> in vulgus constitui et gravius plecti debent, qui literatos quam qui plebeios violarunt. 
Verum hodie quis non videt cum plebe humanius agi, adolescentes autem literarum studiosos et doctos viros nimis aspere tractrari? Nimirum ipsi saepe ob levem causam non ad Academiae rectorem, sed ad severiorem trahuntur magistratum. Hoc permittente propter aes alienum etiam vinculis diu detinentur. Ob crimen admissum subici tormentis ut infimum genus hominum solent fustibus caedi, interdum etiam gladio vel laqueo vel igni crudeliter necari ac trucidari. 
Atque eo modo punitorum severius hominum literatorum exempla tam vetera quam recentia produci multa possent, ut mirum nemini videri debeat, si plebs eorum cogitatione audacior ad violandos scholares existit, qui se nec armis, quorum usus eis interdictus est, protegere nec suis privilegiis, qui nihili fiunt, tueri nec conditionis dignitate et autoritate, quae apud alios parum valet, defendere possint. Ergo miseri studiorum socii quodnam corporis malum non expectare et perferre coguntur?
Quibus ipsi periculis prae ceteris hominibus non sunt expositi praesertim tum, cum apud exteras nationes, ut solent, literarum causa commorantur? Namque dum a patria longius remoti cum ignotis et incertae fidei hominibus habitare coguntur, saepissime fit, ut ab iis vita insidiosissime priventur. Cum enim studiosorum hospites plerique rei familiaris angustiis laborent, paupertate ad scelus inflammati sollicite observant, quando illi pecunias a mercatoribus accipiant. Quarum causa multi non dubitant iuvenes innocentissimos sceleratissime trucidare. 
Nam fera paupertas aurique nefanda cupido quid non mortalia cogit pectora?
Et profecto exempla studiosorum ab hospitibus trucidatorum commemorari non pauca possunt. Sed ex iis aliquot magis illustria, quae cum in Galliis et in Italia essem, Parisiis, Patavii, Bononiae, Venetiis, Romae edita dicuntur, commemorabo. 
Lutetiae Scotus quidam studiosus cum tres annos cum uno eodemque hospite, qui tantum ex cenacularia victum quaerebat, ita vixisset, ut nihil unquam mali de eo suspicaretur, tandem a parentibus in patriam revocatus multa ab iis pecunia accepta ubi paucis post diebus Parisiis discedere constituerat, hospes vel potius hostis eum dormientem in cubiculo crudelissime trucidavit et cadaver in latrinas coniecit. Quo scelere clam perpetrato nactus Scoti occisi nummos secure aliquot menses Lutetiae vixit, donec parentes, qui diu filii adventum frustra expectabant, de eo diligenter inquirendum curaverunt ob eam rem misso ad Parisios quodam procuratore, viro indust<rio>. De cuius adventu perfidus hospes mox certior factus cum crimen a se commissum patefactum iri arbitraretur, exquisitum veritus supplicium aufugit. Absens autem nihilo minus a magistratu condemnatus et ea ignominia notatus est, ut eius Scotum in conclavi iugulantis imago depicta patibulo publice conspicienda affigeretur. Ita studiosus pecuniae causa ab hospite suo crudeliter interfectus post exemplum extitit, quanto in discrimine posita sit vita studiosorum, eorum praesertim, qui, dum extra patriam commorantes magnos sumptus faciunt, multum argenti secum habere censentur. Haec enim opinio avaras auri mentes saepenumero ad studiosos necandos invitat. 
Ac eadem praeter eum, qui Scoti occisor extitit, etiam artocopum quendam Parisiensem inflammavit, ut suae uxoris auxilio adiutus convictorem suum Polonum scholarem sumptuosum eiusque puerum iugularet. Quod scelus ipse deinceps hoc modo patefecit: Erat iuvenis occisi corpus bene carnosum et satis pingue, adeo ut artocopus truculentus ex illo in frusta dissecto artocreas conficere minime dubitaret. Quarum aliquot suaviter piperatas cum pro bonis aliquandiu vendidisset, tandem cuiusdam medici (qui forte fortuna partem artocreae istiusmodi comederat) iudicio et sermone diffamatus idcirco quaestionibus subici coepit, in quibus, posteaquam crimen ipsum confessus fuit, simul hoc etiam addidit se ante Polonum trucidatum multas ex felium carne artocreas confecisse. Quas cum antehac tuto et magno pretio pluribus vendidisset, se hac re audaciorem factum etiam carnes humanas artocreis addere voluisse, praesertim cum existimaret totum ipsius Poloni cadaver a se nullo in loco ita supprimi posse, ut non brevi reperiretur. Tanti igitur sceleris convictum artocopum postea gravissimo supplicio affectum audivimus. 
Hactenus Gallica exempla allata sunt. Nunc Italica attingenda erunt, quorum tantus est numerus, ut longum foret pleraque commemorare. Ut vero brevitati studeamus, de iis tantum loquemur, quae, cum Patavii essemus, facta partim nuper audivimus, partim videre potuimus. 
Anglus quidam studiosus Patavinus magnifice vestitus, qui prope templum Divae Catharinae habitabat, solitus in cubiculo valvis et fenestris raro clausis dormire pene vitam amisit. Nam cum nonnulli fenestras frequenter apertas observassent, scalis adhibitis in cubiculum ascenderunt. Ea re Anglus experrectus cum vicinorum opem implorare conaretur, a furibus armatis et mortem minantibus ita perterritus est, ut ne hiscere quidem auderet. Eo igitur tacere coacto fures improbissimi pretiosis rebus ex cubiculo ablatis nihil Anglo praeter vitam reliquerunt, usque adeo diligenter personati, ut, quamvis tum luna splenderet, ab Anglo cognosci et deinceps eo nomine accusari haudquaquam potuerint. 
Hoc scelus Patavii commissum audacia et improbitate multo magis superat illud, quod Bononiae patratum accepimus. Ab ea urbe quoddam nationis Germanicae praedium prope abest. Quo cum tres †tantum† studentes Belgae cum hospita et familia tota animi causa ivissent mox eadem die ad vesperam in vacuas aedes redituri, interea vicini nebulones aliquot in eas per posticum ferramento non difficulter reclusum ingressi in Belgarum cubile, cuius fenestrae versus hortum aedibus continuum apertae erant, ascenderunt. Cumque re prius explorata non ignorarent Belgas multos quidem coronatos habere, sed eosdem in tegmine pectorali insutos secum perpetuo ferre, ad sextam usque noctis horam sub lectisterniis absque ullo crepitu tam diu latitarunt, donec Belgis alto somno sopitis occasionem surripiendi tegmina aureis referta arripiendam censuerunt. Quo furto quamvis ipsi initio gauderent, tamen paucis post mensibus ob aliud crimen manifestum in vincula coniecti vi tormentorum adhibita necesse habuerunt confiteri se quidem de Belgis interficiendis cogitasse, sed cum viderent se vel sine morte eorum pecunia posse potiri, mutato consilio pectoralia ipsis dormientibus abstulisse. Erat autem inter eos fures etiam sartor quidam, cuius opera in conficiendis vestibus quoniam Belgae saepius utebantur. Ad eos ipse non raro veniens mores eorundem, rationes atque statum callide observavit, priusquam furtum cum sociis tentaret. 
Quo sic, ut supra scripsimus, in platea ad S. Q. Bononiae commisso mox aliud crimen in eodem loco perpetratum in Saxonem quendam iuris studiosum commemorabimus. Qui cum in parte aedium inferiore habitaret, itaque facilior ad eum aditus et reditus esse videretur, quidam nomine ipsius praecognito ut tabellarius in eius cubiculum intromissus fictas ei literas pro veris reddidit. Quas Saxone resignante ipse falsarius subito extractis ex amplo caligarum follicantium fundo sclopis duobus parvulis studioso necem minat<us> plurimum viatici ab eo extorquere conabatur. At Saxo iuvenis contra praesens periculum fortis et animosus cum in tabellarium celerius irruisset, quam uterque sclopus globo exoneraretur, ab altero tantum in brachio sinistro transfixus ubi collum latronis manu dextra pressum tenebat, ecce alius sicarius, qui ante fores cubiculi clam expectabat, postquam animadvertit socium suum victorem non extitiss<e>, simul et ipse scholarem Saxonem aggressus ferro occidit. Quo trucidato extemplo aufugere latrones, cum vererentur, ne in praeda colligenda occupati a reliquis inquilinis, quos in superiore domo habitare sciebant, deprehenderentur. Ita fortissimus iuvenis, qui sua se virtute adversus insidias tueri haudquaquam poterat, acerbissima morte affectus est. 
Hoc autem Saxone non quidem fortiores, sed prudentiores du<o> studiosi Silesii subinde magnifice vestiti vitam pecun<ia> redimere non dubitarunt. Cum enim Bononia ambulantes in vicinum Germanorum praedium, de quo antea mentionem fecimus, in sex peregrinos incidissent, ab eis quasi ad celebre Beatae Mariae templum, quod Loretum vocant, secundum vota rite facta profecturis de viatico suppeditando rogati Silesii initio quicquam iis dare recusarunt, sed peregrinis tormenta manualia servata atque sicas explicato pallio viatorio minaciter monstrantibus ita perterriti sunt scholares, ut praesentem cum pera pecuniam dederint ipsis omnem satius esse rati nummos perdere quam periculum vitae subire, quae semel amissa recuperari non possit. Quod idem si Saxo fecisset, nae ipse †factum† suum prudenter defendere potuisset. Numquam enim pericula nisi considerate suscipienda sunt; quae si auro queunt averti, in iis eo modo depellendis videri vulgo semper magis timidi quam fortes velle debemus, ne nostram salutem bonis fortunae posthabuisse iudicemur. 
Possemus praeter haec Bononiensia exempla plura recensere, sed ne longiores simus, pauca commemorasse sufficit; quibus adhuc unum, quod Venetiis accidisse dicitur, addendum arbitra<mur>. In caupona ad Aquilam Nigram aliquot dies commoratus quidam Bavarus studiosus Patavinus cum se a mercatoribus Germanis pecunias accepisse familiari cuidam suo inter prandendum incautius significasset idque vicinus Italus, qui ipse etiam prandio intererat, Germanicae linguae cognitionem dissimulans audivisset, mox post meridiem nautis duobus ad scelus subornatis in cauponam reversus Bavaro nuntiat horrendum et ingens quoddam monstrum marinum in vicinia nuperrime captum adhuc vivum Malemoggi videri posse; se id spectandi causa iamiam illuc navigaturum cupere aliquem itineris comitem habere. Bavarus rerum novarum cupidior et ad credendum facilior nihil iucundius sibi fore respondit, quam ut, prius quam Patavium reverteretur, ipsum monstrum intueri posset; se idcirco una cum eo libenter esse eo loci profecturum. Italum igitur sequens proximam conscendit naviculam, qua extra urbem vectus callide ab Italo, qui chartas lusorias in promptu habebat, ad ludendum invitatur. Invitatus licet lusum minus amaret, tamen ut gratificaretur navigationis socio, ludere cum eo non admodum recusavit. Lusurus itaque nummis cum marsupium aperuisset suum, alter ex nautis id ei nihil tale suspicanti subito eripuit. Loculis et pecunia spoliatus raptori manus inferre ut voluit, ab Italo callidissimo atque altero nauta, rapinae sociis, est prohibitus, quos etiam atque etiam rogare necesse habuit, ut se salvum in litus egredi paterentur; id quod tandem ab iis impetravit sanctissime pollicitus se de marsupio rapto ac iniuria sibi illata nemini esse conquesturum. 
Restat, ut duo Romana exempla proferamus, quae de Germanis popularibus nostris Patavii commemorata meminimus. Statuerant duo scholares Norici Senis Neapolim proficisci, sed cum Romam venissent, febre ardentiore correpti cauponem, ad quem diverterant, rogant, medicum ut curet accersi; quibus ille se fidelem et peritum nosse respondit. Eum igitur ut adduceret, etiam atque etiam rogatus caupo mox empiricum quendam, sceleris et perfidiae socium, aggreditur eique narrat esse in sua caupona duos scholares Germanos multa pecunia instructos, qui cum febricitent, cupere se aliquem medicum adhibere. Et occasione criminis impune perpetrandi probata monet empiricum, ut pro salubri medicina venenosas pilulas febricitantibus devorandas exhiberet, quibus ipsi subito extinguerentur. Quo facto empiricus et caupo mox mortuorum nummos, praemium sceleris sui, diviserunt. 
Post hoc in eadem caupona aliud exemplum accidit. Cum enim quatuor in ea studiosi Augustani aegrotare coepissent, duo ex his quibusdam pilulis a medico improbo exhibitis interierunt. Reliqui cum devorare exhibitas nollent, superstites manserunt. Sed ne medicus atque caupo praeda carerent, mortuos eorum socios in crimen odiosae religionis vocant atque contendunt Lutheranos fuisse et idcirco sepeliri non posse ipsosque in magno vitae discrimine collocatos videri, propterea quod cum illis, qui manifesti haeretici fuerint, familiaritatem et amicitiam contraxissent. Hac re duo reliqui Augustani admodum perterriti cum se nullo alio modo quam pecuniis et sibi et mortuis sociis consulere posse praeviderent, medico cauponique magnam summam coronatorum pollicentur, si effecissent, ne defunctis honesta sepultura negaretur. Qua concessa studiosi pecuniam ipsis promissam numerare maioris periculi metu coacti mox Roma discesserunt. 
Discedentes vero cum adhuc multum argenti habere caupo putaret, comitatus tribus nebulonibus eos persequitur. Assecutus nomine et autoritate sanctissimorum haereticae pravitatis inquisitorum iubet Romam illico redire. Ex quo nuncio cum incredibilem Germani tristiti<am> percepissent, centum et quinquaginta coronatos cauponi comitatibusque numerant et se praeterea quingentos Florentiae cuidam mercatori daturos esse ipsorum nomine chirographo dato promittunt. Qua praeda atque lucro mediocriter contentus caupo sociique eius miseros studentes dimiserunt, qui deinceps venditis in itinere vestibus vix tantum viatici corradere potuerunt, quo Senas reverterentur. 
Haec sunt exempla Italica, praeter quae adhuc unum et quidem Patavinum commemorabo, de quo etsi multo ante, cum de Patavinis loquerer, dicere debueram, tamen, quia nunc demum in mentem venit post cetera, tacendum minime existimavi. Erant igitur Patavii quatuor Germani pecuniosi scholares, qui conducta domo atque ancilla Itala cum aliquandiu secure vixissent, tandem ipsis domo egressis relicta in cubiculis et arcis clausis pecunia multa surripitur. In aedes reversi ancillam furti nomine suspectum habere incipiunt, ut quae Mediolanensem quendam suum amatorem non semel receperit, cui eam in auferenda pecunia consilium et opem praestitisse credebant. Idcirco suspectam cum amasio in carceres coniciendam curant. Quo facto cum omnes suae vitae insidias ab incarceratorum amicis fieri studiosi Germani viderent, de consilio quorundam velle se praetori significant, ut ancilla cum viro dimittatur. Etenim malle pecuniis ab ea surreptis carere quam earum persequendarum causa periculum mortis subire. 
Hactenus de Gallicis et Italicis; nunc etiam Germanica aliquot exempla narrabimus. Tubingae igitur recordamur a vinitore studiosum, qui uvas ex vineto eius non multas decerpserat, occisum esse non tam ipsarum uvarum nomine, quam quod studiosus esset. Etenim istud genus hominum pessime odit gentem scholasticorum nihilque vinitori Tubingensi quam scholaris videtur odiosius, ut nonnullis etiam rusticis atque agricolis Argentinensibus. A quibus agrorum rapis consitorum custodibus diurnis saepe inhumanissime tractantur studiosi, si circa urbis moenia animi causa ambulantes, dum viam eligunt mundiorem, interdum margines agrorum aut prati leviter conculcant. Quo facto fera rusticitas mox causam arripit suam in eos exercendi ferocitatem. 
Quid praeterea de vigilibus cum aliis tum maxime de Lipsensibus, Ingolstadiensibus, Friburgensibus commemorem? Quorum plerique studiosis infensissimi potestate sibi concessa adversus eos abutuntur. Cum enim pro officio suo nocturnas in urbe vigilias agere atque eos, qui noctu cum telo sine lumine aedibus exeunt, in vincula conicere deberent et possent, hac licentia freti ipsos etiam scholares, quod in alio loco cenare, in alio habitare frequenter solent, a cena domum sero redeuntes non dubitant compraehendere et, si vel paululum audaciae resistere conentur, etiam graviter vulnerare. Hoc eos Lipsiae, hoc Friburgi, hoc Ingolstadii, quibus in urbibus Academiae et excellentissimorum professorum et scholasticorum numero celebres admodum florent, fecisse nemo iis in locis aliquandiu commoratus ignorat. 
Haec igitur, quae hactenus diximus, an non satis superque indicant praeter fortunae incommoda etiam corporis mala tot ac tanta studiosis evenire, ut ipsi prae ceteris hominibus miseri omnium commiserationem mereantur? Nam quid ego de tertio malorum genere, quod ad animum refertur, commemorem? Quae mala ut omnium gravissima sunt, sic maximam commiserationem postulant.
Nam quid est miserabilius quam a carissimo patre et matre, iucundissimis fratribus, consanguineis et amicis, quos et natura et ratio coniunxit, eos longo et locorum et temporum intervallo seiungi? Nemo enim est tam crudelis, nemo a communi sensu usque adeo alienus vivit, quem aspectus, colloquium, consuetudo parentum, germanorum, propinquorum, familiarium, denique patria ipsa non maxime delectet. Quarum rerum causa multi magnas opes, regna, voluptates, honores repudiarunt, dummodo cum suis commorari et frui solo possent natali. Hoc nimirum sua dulcedine cunctos vincit nec esse sui sinit immemores. Cuius tanta est vis, tanta caritas, ut generosissimi quicumque animi, nihil iucundum, nihil delectabile prae domestica sede, quamvis inculta, sint arbitrati. Quamobrem vir etiam ille sapientissimus Ithacam illam in asperrimis saxis tamquam nidulum affixam immortalitati anteposuit. 
Quae cum ita sint, quonam animo scholares esse censendi sunt, qui patria dulcissima relicta molestas peregrinationes studiorum causa suscipiunt? Hoc vero opus est fieri ad sapientiam acquirendam, cuius gratia Pythagoras Aegyptum, Persas, Cretam, Lacedaemona et Italiam petisse dicitur. Quem teste Valerio Maximo secutus Plato et Apollonius Tyaneus, Democritus aliique homines praestantissimi ad remotissimas gentes literarum causa profecti sunt. Quando igitur eorum exemplo discendique ratione ducti studiosi procul a suis in alienas civitates abire coguntur, maximo eos dolore affici nemo de iis, qui humani sunt, infitiatur, utpote qui sentiant nihil molestius esse longinqua inter parentes, liberos, cognatos, amicos distractione.
Maximam vero aegritudinem parit scholaribus peregrinatio, ubi suam inter peregrinos vitam cum eorum, qui domi vivunt, fortuna et conditione conferunt. In patria siquidem otiosam et quietam aetatem plerique traducunt, epulis exquisitissimis, comissationibus, ludo et voluptatibus fruuntur. At vero studiosi peregrinatores apud exteras nationes sine certis amicis in summa sunt sollicitudine. Incredibiles sustinent labores, dum voluptatum illecebris resistere conantur, gravissimis literarum studiis impallescunt.
A quibus nimia tristitia eos non raro abstrahit, quam ex diuturna rerum necessariarum inopia percipiunt culpa suorum, qui in patriis sedibus securi atque beati studiosorum nummis egentium raro recordantur nec saepe pecunias in tempore ipsis mittunt. Quas studiosi dum in alium atque alium diem sollicite expectant suamque expectationem tam diu frustrari animadvertunt, ex iis tandem aliquot desperatione occupatos studiis desertis in militiam proficisci armatam non est, quod miremur. 
Nec enim inter peregrinos facile inveniunt, a quibus mutuari quid possint. Id siquidem plerique propter SC Macedonianum facere recusant et, qui faciunt, eorum quasi servos fieri studentes quis non intelligit, cum mutuari pecuniam et beneficium accipere sit his temporibus libertatem vendere? Et profecto hanc ob causam nemo maiore molestia et dolore afficitur quam ingenui et modestissimi iuvenes literarum studiosi; cuiusmodi saepe invitissimi et extrema indigentia coguntur ad perfidorum Iudaeorum fidem confugere et argentum ab iis mutuum pene supplices precari. Quid vero magis servile, quid maerore dignius, quam istis hominibus in DEUM impiis, Christianorum hostibus, nummorum causa blandiri? Id quod dum nonnulli ex studiosis diligentius considerant, malunt inopiae suae quibusvis aliis modis consulere, quam Iudaeorum debitores fieri. 
Itaque in publicam cauponam sese conferunt et in ea tamdiu commorantur, dum pecuniam a suis accipiunt. Interea ipsis caupo lucri cupidus victum lautum exhibet, ut sumptus exiguo tempore maximi fiant. Quod si pecunia paucorum mensium spacio non fuerit allata, tunc caupo morae impatiens studiosos hospites appellat initio privatim, mox etiam ceteris hospitibus audientibus intempestive de pecunia rogitat. Qua ex re miseri debitores erubescunt propter egestatem ab aliis derisi atque contempti. Et quamvis tandem aliquando nummos accipiunt, a tenacibus tamen parentibus raro ita multos aureos accipiunt, ut existimationis iacturam resarcire queant, cum debito creditoribus omni exsoluto non tantum pecuniae reliquum habeant, quo possint ex caupona ad scholasticam tranquillam et frugalem vivendi rationem reverti. 
Hanc etiam ob causam quia literis incumbere nequeunt, fieri necesse est, ut natu grandiores facti se nihil in iis profecisse in perpetuum doleant, tempus, quod nullo modo revocari potest, semel amissum deplorent, discendi occasionem e manibus elapsam frustra desiderent, suam inscitiam et miserabilem imperitiam lamententur. Nec id profecto temere et muliebriter faciunt, cum causam doloris habeant iustissimam. Nihil enim est homine indocto ac ignorante miserius atque contemptius.
Si igitur scholaris evaserit talis nimirum ignorans et imperitus, numquam satis suam deflere vicem poterit, non modo quia nihil didicit, sed et quod discendi copia nulla restet et quia victum quaerendi rationem sibi relictam posthac nullam esse videat. Qui enim scholasticam vitam aliquot annos sectati sunt, si sero animadvertunt se doctrina parum augeri, non facile possunt, tametsi velint, aliud vivendi genus vel togatum vel bellicum eligere. 
Etenim otio et quieti cotidianae perquam diu adsueti militiae labores ut ferre nequeunt, sic plerique fugiunt et execrantur. Et qui in militum numero voluerit haberi, eum a pueritia ad sitim atque famem, ad calores, frigora atque alias quam plurimas maximasque molestias perferendas assuefieri oportet. At vero studiosi cum exiguo corporis exercitio usi libris et otio potius quam armis tractandis studuerint, rem militarem, cui non sunt idonei, neutiquam aggrediuntur. 
Neque vero togatis officiis fungi quisquam aetate progressus potest, qui in scholis diutius versatus nullam artem perdidicit. Cum enim potissimae reipublicae partes non bene nisi a viris doctis et prudentibus administrari queant, ad eius gubernacula tractanda haudquaquam admittendi sunt illi, qui doctrina atque prudentia parum clari aliis imperare atque consulere nesciunt. Nam talibus clavum alicuius imperii tenentibus profecto ingens est periculum naufragii pertimescendum. 
Si igitur scholares non eiusmodi viri, qui ad honestiora munera sunt apti, hoc est non eruditi et sapientes, evaserunt, ut reipublicae prodesse nequeunt, sic ex ea subsidium vitae atque victum comparare non possunt, nisi parere et servire aliis ac famularia munera exequi velint. At esse in famulatu ac servitute recusant ipsi, qui scholastic<ae> libertati iam pridem sunt assueti. Quae omnia cum ita se habeant, quis non videt miserrimos esse studiosos eos, qui aetate quidem, sed non in literis progressi nec domi nec foris se sustentare possunt? 
Sed dicat aliquis eos, quamvis miseros, non tamen miseratione dignos videri debere, quod nihil didicerint. Certe, si huius rei culpa in ipsis residet, satis intelligo non tam misericordiam illos quam irrisionem et repraehensionem mereri. Verum istius mali causam vel parentes avari vel praeceptores negligentes vel pravi sodales vel fortuna crudelis sustinet. His saepe omnis attribuenda est culpa nec raro studentes excusandi. 
Quoties enim accidit, ut, cum maxime velint, non possint prae solitcitudine et maerore studiis incumbere propter pecuniam a parentibus seu raro seu nimium parce subministratam? 
Quin etiam doctores non multi suum faciunt officium. Saepe enim adolescens novus atque rudis in malum ac imperitum incidit praeceptorem. Imbuitur statim eius sectae placitis, recipit, assentitur, afficitur, priusquam possit iudicare. Quandoquidem audiat dici omnia constantissime, ingenti asseveratione vultus, supercilii, vocis gravitate maxima, dicta magno consensu atque admiratione recipi a condiscipulis, itaque credit esse mera oracula et ita haurit tamquam certissima et indubitata, tamquam illa, quae prima principia nominantur. 
Postquam ventum ad Academias, hoc quoque impedimentum sequitur, quod professores auditorum suorum progressus remorantur, cum vel privatis vel forensibus negotiis occupati vel otio corrupti publicas lectiones saepissime intermittant et nonnumquam lucri et ostentationis gratia officii sui iura negligentius curent. Etenim sunt quoque ex iis, qui quaestiones magis subtiles quam fructuosas tractent et in iis explicandis nimis diu inhaerentes magis ingenium ostendent suum, quam discipulorum ingeniis et commodis inserviant. Nam sermonem saepe alienum ab eo, quod tractandum susceperunt, in medium producunt. Et quemadmodum circulatores nodos quosdam faciles aliter tamen et involvunt et evolvunt, quam in communi usu consuevimus, quo res videatur difficilior ac proinde admirabilior, ita quidam, quae facilia, quae dilucida, quae aperta sunt, tot involucris implicant et intricant nodose, ne forte res vel vilescat facilitate vel etiam fiat vulgaris, neve auditores persuasum habeant scire se ea, quae vere sciunt. 
Praeterea non desunt, qui mercede conducti audeant promittere se effecturos, ut quis spatio duorum annorum doctor creari recte possit, licet ipsi vix Institutiones iuris perlegerint. Sed re ipsa, quod temere polliciti sunt, numquam praestant. Pollicentur autem vel quaestus causa vel ambitione vel inescandorum scholarium cupiditate, ut iis comitati per plateas et vicos ducantur et reducantur. 
Haec autem non de universis prorsus disciplinarum doctoribus accipi velim. Non enim dubium est, quin nonnulli summo ingenii acumine et animi probitate professores extent. Sed hi ipsi, licet diligenter et fideliter docere velint, tamen quorundam auditorum immodestia, clamoribus, strepitu intolerabili inter docendum toties impediuntur, ut ex publicis lectionibus discipuli discendi cupidiores fructus minores percipiant. Id quod in Italia fieri ex Transalpinis, qui Patavii fuerunt, ignorat nemo. Est enim in Patavina Academia sicut plerisque aliis in locis non satis gravis atque constans disciplina, sed magna libidinum peccatorumque omnium licentia. 
Quare tot pravi sodales existunt, ut etiam bonae indolis adolescens ab iis non difficulter corrumpatur. Omnes adolescentiae depravandae insidias struunt, quas vix constantissimus et prudentissimus quisque evitare perpetuo potest. Alii ad Venerem alios alliciunt, alii ad Bachum colendum invitant, alii aliis corruptelarum illecebris iuventutem irretiunt – eo quidem facilius, quo magis lubricae sunt eius viae, quibus illa insistere aut ingredi sine casu aliquo aut prolapsione vix potest. Quod si quispiam istis hominibus vitium ac voluptatem improbe suadentibus restiterit praeclara sapientiae et literarum laude commemorata, tum illi contra disputant inane nomen virtutis esse, cum hodie probitas laudetur et algeat. Temporibus inserviri oportere; veram prudentiam, quam ipsi practicam vocant, non ex libris disci, sed officiis, usu, consuetudine callidorum et improborum hominum acquiri; ab iis decipiendi, fallendi, capiendi rationes et praecepta proficisci. 
Literarum vero studia nec plebeiis nec nobilibus colenda esse, et quia maximos labores ac sumptus requirunt et quod a plerisque etiam equestris ordinis soleant contemni. Idque contendunt ipsi cum aliorum tum Germanorum quoque nonnullorum exemplo probari putantium suae familiae minus honorificum fore, si liberos suos ad philosophiam potius quam ad militiam applicassent. Et esse quosdam aiunt viros nobiles, qui, quamvis doctoratus gradum adepti sint, eum tamen existimationis conservandae causa occultent atque dissimulent. Talibus igitur auditis quis non credat simplicem et credulam adolescentiam ita plerunque depravari, ut incohato studiorum cursu, quem constanter tenere debuisset, pravis opinionibus imbuta desistat? Si itaque multi in literis parum proficiunt, id non semper eorum culpae, sed pravis hominibus, qui eos a recta via deduxerunt, tribui convenit.
Addo etiam valetudinem adversae fortunae atque aliis quam plurimis impedimentis. Cui enim morbo studiosi prae aliis non sunt subiecti et quam pauci ex iis non aegroti tempus bene collocare possunt? Nimirum constat adolescentes facilius in morbum incidere, gravius aegrotare, tristius curari. 
Quod si qui sint valetudine et natura firmiores, nihilo magis queunt literis, quam volunt, operam continuam dare; vel enim pestis vel bella et tumultus subiti et improvisi nascuntur, ut a doctissimis et celeberrimis praeceptoribus atque scholis discedere necesse habeant. Quod quidem superioribus annis in Gallia accidisse meminimus, cum praeter omnium bonorum expectationem fracta pace ad arma et regni vastationem rediretur. Item nobis Venetiis et Patavii commorantibus accidit, cum ob pestilentiae metum ex Italia abire nostro alienissimo tempore cogeremur. In quo multarum hebdomadum itinere molestiis plenissimo a nemine recepti sub dio miseri aliquandiu degentes vix aqua et pane conservati sumus, donec per varios casus et tot discrimina tandem salvi domum pervenimus. Nimirum nos graves imprudentiae nostrae poenas luere oportuit, quod non mature, et antequam dulcissimo in patriam reditu prohiberemur, fugam arripuimus. 
Ex his igitur, quae hactenus dicta sunt, satis superque intelligi potest, quod studiosi non doctiores evadant, id rarius ipsis, at plerunque temporibus et alienis impedimentis ascribi oportere eosque, licet ineruditos et idcirco miseros, non tamen ullius commiseratione indignos videri. Et certe non solum indocti miseri habendi sunt, verum etiam literati in eorum numero erunt, si vulgi iudicium, si barbarorum erga literas odium, quod hodie plerosque invasit, consideretur. Hoc enim hominum genus cum ea tantum, quae ad faciendam pecuniam usui esse possunt, laudare soleat, sapientiae studiosi ab eo irridentur, quod scilicet omne tempus in eius rei studio ponant, ex quo divites fieri numquam possint. 
Eos siquidem ait vulgus ad nullum fere maioris momenti negotium adhiberi, non ad iudicandas lites, non ad tractandas causas, non ad dicendam de rebus gravioribus sententiam, sed his expediendis illos demum praefici solere dictitant, qui usu et experientia valeant; hos vero, qui aetatem in scholis contriverunt suam, ut infantes et ad agendum ineptos repudiari. Nihil enim istos scire clamant praeter aliquot levia comendae ac poliendae orationis praecepta et poeticas quasdam fabulas, ex quibus privatam quaerant voluptatem.
Porro artes et earum studiosos nihili faciendos esse. Etenim theologos ambitionis cupiditate caecos variarum sectarum atque schismatum duces et autores videri, plerosque etiam luxuriae et ventris causa falsam pro vera religione tueri atque defendere. Iureconsultos avaros et rixosos perniciosas excitare lites; eos igitur contemni oportere, cum ius etiam boni viri, licet legum non periti, dicere litigantibus queant. Medicos vero morbum potius allicere quam profligare, ut, cum aegroti stomachum malis humoribus infectum perpurgaverint, ad eiusdem marsupii bonis nummis referti purgationem aggrediantur. 
Ceterarum artium studiosos vel propterea floccipendi debere, quod ex studiis suis nullum fructum ad rempublicam pervenire patiantur, sed sibi soleant vivere, quasi non etiam aliis nati videantur. Plures enim in solitudine collocatos in otio philosophari et se variorum autorum lectioni atque iucunditati dare, fugere labores, hominum politicorum colloquia, rempublicam non capessere atque ita nec patriae nec amicis prodesse. Eapropter vulgus studiosos et literatos homines despicit et ex paucorum vitiis ceteros omnes iniuriose iudicat atque contemnit. Si enim in aliquos iacere velit iniuriam, eos philosophos appellat. Hoc enim vocabulo stultos et fatuos hodie nuncupat maior hominum numerus, iniquissimus rerum aestimator. 
Stultitiae autem ideo accusat studiosos, quod ea cupiant et studeant addiscere et investigare, quae sciri nullo modo possint. Nam res, quarum scientia expetenda sit, esse omnes huiusmodi, ut humani ingenii viribus comprehendi et intellectu percipi minime soleant. Divinas siquidem, ut infinitas et immensas, ab hominibus numquam intelligi, cum pigra ac infirma mortalium ratio in caelum usque penetrare non valeat. Res autem terrestres, cum innumerabiles sint, cognoscere quempiam in tanta vitae brevitate penitus frustra conari, quandoquidem mors eum praeveniat, priusquam vel minimae ipsarum partis notitiam adipiscatur. Earum vero numerum infinitum esse, vel ex eo apparere, quod diversissimae sint literarum hominum de iis opiniones, quibus ipsi perturbati atque decepti; cum veritatis scopum non contingant, non immerito eos ab aliis despici et studiosorum actiones atque studia pro nihilo putari atque contemni. 
Haec igitur est maledici vulgi oratio seu potius nugatio et infamatio; quae tametsi quenquam ex sapientibus et doctis movere magnopere nec debeat nec possit, quia tamen ipsi magna afficiuntur iniuria, non tam irridendi sunt quam miserandi, praesertim cum etiam a nobilium vulgo, hoc est ab iis, qui degeneres ac solis maiorum suorum rebus gestis et laudibus clari sunt, insolenter spernantur. 
Etenim quam parvi fiant ab eo hominum genere scholares et literati, vel hoc exemplo videor probare, quod a quibusdam allatum memini in Alsatia, cum Caesariani legati Colmariae ob rem pecuniariam plures hebdomadas commorarentur. Eos ad se vicinos nobiles humaniter solitos fuisse invitare, ut cum iis amicitia et familiaritate contracta deinceps eorum consilio et auxilio adiuti negotia commissa facilius perficerent. Ubi autem praeter ceteros quendam anonymum familiae antiquitate et divitiis celebrem, sed avarum, morosum atque rusticum forte ad convivium vocassent, ei interesse illum superbius recusasse nullis aliis allatis excusationibus, quam quod domi manere constituisset. At Caesariani cum sibi istam recusationem eius molestissimam accidisse convivis inter cenandum et pocula largiora significassent, eos etiam hoc liberius locutos fuisse existimare se anonymum illum philosophum et hominem civilitatis expertem esse, propterea quod ad cenam venire inhumanius recusasset. 
De quo Caesarianorum sermone paulo post ab uno nobilium cum ipsis cenatorum ubi familiariter certior factus esset anonymus, [cum] se gravi iniuria affectum putasse, quod philosophus appellatus fuisset. Itaque mox ad iureconsultum inprimis acutum et doctum accurrisse consilii quaerendi causa, quomodo iniuriam sibi factam legitime persequi et vindicare deberet. At iureconsultum viri nobilis nobili stultitia et adversus literas odio probe cognito sic ei consultori respondisse: „Tibi quidem iniuria philosophi nomen attributum esse video, cum iure sapientiae studiosus dici nequeas. Sed quia nihil in te apparet, cuius respectu iniuria tibi fieri posset, eam te accepisse non intelligo.“ Quo iureconsulti responso anonymum consultore apprime irritatum ipsi ceterisque viris literatis usque adeo maledixisse ferunt, ut eos pestem nobilitatis ac gloriae bellicae perniciem nominaret. 
Ex aliis autem nobilibus plerique hoc ipso anonymo minus inhumani etiamsi scholasticam gentem non plane contemnant, eam tamen quam parvi faciant, ex eo potest animadverti, quod studiosos criminantur errones esse et saepe animi causa remotis in locis idcirco commorari, ne labores in patria et aliqua reipublicae parte gubernanda suscipere cogantur ac ut a parentibus et agnatis procul ac diu absentes licentiam peccandi maiorem habeant, eosque cum aliis peccatis, tum libidini et luxuriae usque adeo deditos videri, ut cives honestiores, praesertim Itali, ipsos in aedes suas ac convictum recipere non immerito recusent, dum timeant, ne famuli domestici et castitas foeminea a maliciosis studiosis blanditiis corrumpantur. 
Plures ex iis aiunt honestum amorem et legitimi coniugii cupiditatem praetendere, sed hoc praetextu virginitatem simplicem circumvenire et filiabus bonorum virorum semel corruptis fidem perniciose frangere. At alios datam quidem servare, sed non tam certo iudicio motos quam falsa matrimonii voluptate, quam in Venere positam opinentur, deceptos ac inflammatos. Cum enim ipsi vix plene puberes facti in scholis nondum probe fundamenta artium iecerint, mox tamen ad Academias studiorum causa missi sint, eos quamvis uxorem vel invitis parentibus et agnatis arripere. Qua ducta deinceps in omnium odio et vituperatione versari tandem miseros nec sibi nec aliis esse fructuosos. 
Quarum criminationum causas nobile vulgus non quidem omnino nullas habet. Sunt enim aliqui studiosi non re, sed nomine, qui vitae student turpiori. Verum ex paucorum turpitudine non debebant ceteri contemni atque exagitari. Non enim omnes studiosi sunt vagabundi, desides, inhonesti. Esse autem nonnullos malos nemo mirabitur, cum nullus sit ordo atque adeo vix ulla familia, in qua non improbus aliquis inter probos inveniatur. 
Quo magis temere ac petulanter vulgus de studiosis existimat, †dum† ex unius atque alterius vitio pravisque actionibus universum literatorum et studiosorum hominum genus aestimandum putat, quemadmodum superioribus annis filiam cuiusdam mercatoris Augustani fecisse accepimus. Qui cum videret multos negotiatores adversissimam fortunam experiri, vir prudens iureconsultum vel medicum licet minus pecuniosum potius quam mercatorem divitem eligere generum voluit. Posteaquam igitur cognovit esse quendam Augustae iuvenem medicinae doctorem uxoris ducendae cupidum, cum eo amicitiam et familiaritatem contracturus ipsum variis officiis devincire studet <et> saepius ad opiparam cenam in hortis suburbanis praeter ceteros amicos invitat. Quo in convivio cum iuvenis non ita dudum ex Academiis Augustam reversus et ideo Augustanorum morum non sat peritus ceremonias, quas vocant, et ritus civiles negligentius affectaret, hac de causa convivis, mulieribus praesertim, cepit displicere. At mercator ea re levicula non movebatur, quo minus suam ipsi filiam uxorem vellet collocare. 
Itaque ex nata eiusque matre exquisivit, quid sibi de iuvene medicinae doctore videretur. Cui in hunc modum mater respondisse fertur: „Quomodo talis placere potest, qui se in convivio non civilem, sed rusticum et inurbanum exhibuit? An non ut mores sunt eius, ita doctrinam esse intelligis? Non igitur istum filiae nostrae maritum obtrudere debemus, a quo et ipsa vel maxime abhorreat.“ Tunc filia inquit: „Abhorreo certe, mi pater. Videtur enim iste iuvenis saccum scholasticum adhuc sub axilla portare plenum rusticitatis. Cuius si uxor essem, eius nomine passim deriderer. Alium igitur maritum mihi eligas, rogo.“ „Et quidem,“ subiunxit mater, „mercatorem potius quam ex literatis aliquem eligemus. Etsi enim nonnulli ex negotiatoribus maximam fortunarum suarum iacturam passi sunt, multi tamen etiam nunc locupletes atque felices inveniuntur, qui rem suam in dies augere et liberis amplum patrimonium relinquere possint. At ex literatis quot ubique sunt, qui suis non modo nihil pecuniarum mortui relinquant, sed vivi etiam vix onera matrimonii sustineant? Quid igitur dubitamus, quin filiae nostrae virum quaeramus eiusmodi, qui non literata paupertate, sed opulenta mercatura clarus et uxorem et liberos alere et nobis queat commodare?“
Talia cum mercatori uxor sua ac filia respondisset, noluit ipse invitis iis quicquam de matrimonio statuere. Itaque iuvenem medicinae doctorem desiit posthac generum ambire. Filiae autem suae mercatorem maritum cupienti quaesivit. Cui nupta paucis post annis cum eo necesse habuit urbe excedere propter aes alienum a coniuge contractum maius, quam ut dissolvi posset. Atque hoc modo quasi exul a patriis Laribus turpiter absens poenas dedit superbiae medicinae doctorem atque alios literatos superbe despicientis. 
Eosdem quoque a muliere Rhaeta contemni non ita pridem audivimus. Quae cum vidua plures filias haberet, unam ex iis uxorem ducere iureconsultus, vir certe doctus, sed minime dives cupiebat. Matrem igitur ipsius et consanguineos allocutus, posteaquam suam animi sententiam eis exposuit, simul hoc etiam adiunxit, non esse, quod a se ampla propter nuptias donatio aut sponsalicia largitas expectetur. Etenim ingenue se confiteri, se patrimonio carere sibique suppeditatos ab aliis quibusdam necessarios ad studia sumptus fuisse. At vero licet pecunia non sit instructus, se tamen aliquid ea mult<o> praeciosius possidere, unde cum uxore et familia, si quam nactus fuerit, honeste vivere et magnas divitias parare possit. Hanc ob causam sperare se maritum a nemine repudiatum iri, quemadmodum nec ipse virginem reprobare constituisset ullam, quae, quamvis inops esset, probitate tamen et virtute commendaretur. 
Talia fatus ex conclavi, ubi puellae mater cum agnatis erat, secessit. Tum isti matrem rogant, quid de iureconsulto placeat. „Ah nolite mirari“, respondit ipsa, „si displiceat! Vix enim risum continui, cum eum a semetipso scholastice et philosophice laudari audirem, quasi vero filia mea ipsius doctrina vivere et ditari posset. Etenim quam multi sunt viri literati, qui, cum nummis destituantur, miseram agunt vitam? Quod si arte sua opes acquirere possent, facerent utique nec paupertatis onus facile suscepturi essent. Nunc vero cum literis sit exiguus hodie relictus locus, quomodo credemus certo fore, ut iis aliquis ditescat? Et si aliquando forte id evenit, non debet propterea tanti iureconsultus ille a me fieri, ut ob incertam ditescendi spem ipsi filiam meam elocem. Igitur eum maritum mihique talem generum eligere decrevi, qui iam antea collectis gaudet pecuniis, ut in propriam eius domum necessaria supellectile instructam nec in vacuas aedes filia mea introducatur, in quibus vivere minus honeste minusque quiete posset, dum nimia de iis adornandis et apparandis sollicitudine teneretur.“
Matri hunc in modum locutae consanguinei quidem pluribus verbis repugnarunt, sed nihilo minus ipsa in sententia persistens filiam iureconsulto iuveni uxorem dare recusavit. Quae postea cuidam viro, ut genere nobili ac pecunioso, sic moribus inhumano atque feroci, in matrimonium collocata cum ipsius inhumanitatem summam experiretur et cotidie querelas de eo ad matrem deferret, tum demum animadvertit eam beatam futuram, si eiusmodi marito nupsisset, qui philosophiae cognitione nobilis vocaretur, siquidem haec emolliat mores hominum nec sinat esse feros. 
Aliud exemplum memorabile de quadam Austriaca foemina proponam narraturus, quemadmodum ea scholares, praesertim eos, qui vel in Gallia vel Italia vel Hispania fuissent, lascive contempserit. Ipsa igitur cum uxor cuiusdam iuvenis docti Bononiae et Patavii studiorum causa diu commorati nullis ex eo liberis susceptis eius rei culpam in maritum transtulisset, tandem eo morte extincto ad secundas nuptias transire constituit. Qua de re cum amicis collocuta significavit se posthac viro literato non esse nupturam, propterea quod suspicaretur quoscumque studiosos in Italia vel in Gallia aliquandiu versatos instrumenta et vires perdidisse, quibus familia propagari et soboles procreari posset. Cuius suspicionis causam non inanem praebuisse primum maritum suum, qui cum Patavii et in aliis Italiae locis plures annos fuisset, non potuerit deinceps debitum uxori reddere nec veri nomen viri nec patris adipisci. Quia vero oporteat plerosque literatos homines cum Gallis et Italis vixisse, idcirco velle se alicu<i> idiotae potius nubere et liberis augeri, quam doctoris cuiuspiam coniunx sterilis videri nec unquam matris nomine dulcissimo salutari. 
Atque istius foeminae Austriacae similes aliae plures studiosos et eruditos homines malitiose spernunt et odium in eos concitare conantur, quasi vero omnes sint luxuriosi et impotentes, cum tamen multi veri studiosi, proborum parentum filii, ingenue educati bonis moribus et disciplinis instructi inveniantur. Quibus utique magna fit iniuria, dum universis, quae perpauci committunt, crimina a vulgo attribuuntur. Quod de iis temere suspicans non arbitratur ipsos mulierem honeste alloqui posse praesumitque semper facere id non tam humanitatis, quam libidinis exercendae causa. Quamvis autem dubia plerunque in bonam partem accipi debeant, ista tamen praesumptione contumeliosa studiosi innocentissimi premuntur. 
Qua in re, ut in ceteris etiam omnibus, multo sunt peiore conditione quam clerici, qui amplecti foeminam benedicendi studio et caritate, non cupiditate ducti vulgo existimantur. De quibus mulierem tangentibus alioquin eo facilius quid mali quam de studiosis suspicandum foret, quo magis sacerdotes decet, non modo tactum et colloquium, sed etiam aspectum foeminei sexus vitare. Quod igitur studiosi in suspicione Veneris ac aliorum criminum ponuntur, ab eadem vero clerici purgantur, id facile intelligi potest nulla certa ratione aut iudicio sed ex odio fieri. 
Cum enim studiosi vitam agant laboriosam suoque exemplo alios docere studeant victum non otio et quiete, sed operibus, vigiliis, sudoribus, assiduitate acquirendum esse, non est mirum, si vulgus otiosum et voluptatis amans ipsos oderit et e contrario quosvis clericos amet. Etenim ex iis quoniam plerique ignavi non laboribus parta sed gratis habent omnia ad vivendum necessaria, vitae ac ordinis sui laudatores atque socios innumeros cotidie consecuti mirifice ab iis diliguntur. At vero literarum studiosi, qui sua virtute et rebus bene gestis turpem aliorum inscitiam atque ignaviam faciunt manifestam, ab ipsis palam falsissimis criminationibus deformantur, ut ob aegritudinem, quam ex iis percipiunt, omnino miseri et maxime miserandi debeant videri. 
Nihil enim synceris et liberalibus animis molestius et acerbius accidere potest, quam calumniae, obtrectationes, maledicta. Itaque scholares ex ea re maximum dolorem capiunt et cotidie maiorem sentiunt, quod ceteris prudentiores ac ingeniosiores videant et intelligant hodie vix ullum bonis artibus, rectis studiis, pudori, probitati locum relictum esse. Verum idiotae eam ob causam nullo praecipuo afficiuntur maerore, cum, quid vera virtus, quid vitium sit, ignorent. Hinc fit, ut saepe improbissimos quosque laudent, optimos insectentur. 
Est igitur iste dolor, qui ex huius seculi labe percipitur, scholasticorum et literatorum hominum, ut proprius, sic maxime dignus, cuius causa quis ipsorum misereatur, praesertim cum eorum miserias haud parum augeat iucundissima multorum amissorum privilegiorum recordatio. Etenim quoties videmus studiosos cogi expensas studiorum causa factas conferre, libros ad executionem rei iudicatae et in causam pignoris scholaribus eripi, eos e scholis et collegiis in carcerem duci, novorum vectigalium exactionibus vexari, muneribus onerari, etiam leviore de causa a studiis domum revocari, a suo domino et iudice ad alienum turpiter trahi, a sententia secundum studiosos semel dicta appellari, domos eorum et bibliothecas spoliari, iniuriam ipsis illatam inultam relinqui, ab iisdem aliis factam graviter puniri, avarum patrem ad sumptus filio scholari suppeditandos officio magistratus non compelli, compensationem debiti et crediti contra studiosos admitti, eos ceteris creditoribus minime praeferri, largiorem donationem ipsis factam sine insinuatione non probari? At haec et similia haudquaquam fierent, si scholasticorum privilegiis vel tantillum tribueretur. Nunc cum ea pene ab omnibus violentur eorumque violatores a magistratu vix unquam puniantur, quonam tandem modo scholares id ferre putabimus? 
Nimirum illi rem longe acerbissimam perpetuo maerent, dignitatem scholasticam concidere immunitates ac libertatem studiosorum imminui, eosdem in odio potius quam gratia his temporibus esse, eorum conditionem, miserias, calamitates, fortunae, corporis, animi infinita incommoda neminem miserari, quantumvis ipsi virtutis et literarum causa multis pecuniis in studia erogatis non habita bonorum suorum ratione paupertatem amplectantur, discendi studio sexcenta praeceptorum iracundorum verbera accipiant, in Academias missi vix tolerabiles corporis vexationes perpetiantur, amore sapientiae ducti quasi exules fiant, a dulcissima patria, carissimis parentibus, consanguineis optatissimis, amicis fidelissimis quam diutissime procul absint, absentes quam plurima corporis mala, labores summos, incredibiles molestias sustineant, vitam multis periculis obiciant, studiorum assiduitate, vigilia, victus parsimonia debilitentur et macerentur, in varios morbos et aegritudines incidant, innocentes probris, iniuriis, gravissimis contumeliis a plerisque afficiantur, ludibrio et contemptui sint aliis et in maximo apud maiorem hominum partem in odio et insidiis versentur. Quare nemo dubitare debet, quin scholarium miserrima et calamitosissima sit conditio nullumque vitae genus laboriosum et aerumnosum magis quam eorum, qui animum ad literas cognoscendas applicaverunt.
Idque hoc etiam argumento confirmari potest, quod multi, posteaquam scholasticae vitae miseriis prius non diligenter expensis ipsam temere et inconsiderate aliquandiu secuti sunt, ab ea tandem deflectunt et studia deserunt laborum et incommodorum magnitudine commoti. Debebunt igitur adolescentes artibus operam daturi a parentibus et natu maioribus de studiosorum calamitatibus mature praemoneri, ut iis antea cognitis consulto ad philosophiam discendam accedant et cupiditate eruditionis consequendae de cursu suo nullis omnino malis dimoveri se deinceps patiantur. 
Talium vero, qui hoc animo nomen suum scholasticae militiae dederunt, misereri quemvis oportet, eos amare, amplecti, fovere. Idque profecto viri boni etiam sua sponte facient, cum consideraverint ad conservandam humani generis societatem atque salutem nihil magis necessarium esse quam doctrinae studia. Nam cum felicitas publica e singulorum civium felicitate constet, singulorum autem felicitas in exercenda virtute sita sit, propterea civitas florere nulla potest, nisi in qua literarum cultura vigeat, cum ad virtutis arcem sine literis nemo possit pervenire.
Hae enim de religione, de pietate, de caritate patriae, de discrimine rerum, de virtutibus, de dolore, de vera voluptate, de animi affectionibus agunt. Literae, quibus officiis amicitia colenda sit, docent, quibusque rebus gloriam consequi possis, ostendunt. Literae praeclarum civem ac senatorem instituunt, imperatorem muniunt, ferocem reddunt humanum. Denique sine studiis ac literis nullus potest fieri vir egregius, nemo ad agendum idoneus, nisi artibus et bonis disciplinis fuerit eruditus. Quis igitur neget ipsas ita utiles, ita necessarias esse, ut nihil magis necessarium, nihil utilius in hac rerum universitate reperiri possit? Et cum literarum tanta laus sit, cur earum studiosos non quivis diligat, amet, amplectatur? 
At, proh dolor, quam pauci ex divitibus hodie inveniuntur, qui liberalitatem adversus scholasticos studeant exercere! Et quamvis crimen suum extenuare conentur, dum asserunt idcirco se minus in eos esse benignos, quod videant studentes pecuniis ad res malas abuti, haud tamen iustam effugiunt vituperationem. Non enim aliorum ingratitudinis metu a virtutis actione absterreri debemus. Nec desunt studiosi eiusmodi, in quos beneficium recte possit collocari.
Etenim haudquaquam contendo eos miseratione dignos, qui nomen studiosorum sibi arrogant nec tamen praeceptores audiunt, qui vagi sunt et errones, qui spectacula frequentius adeunt aut appetunt intempestiva convivia, qui doloso animo apud exteros studiorum praetextu commorantur, ne domum reverti et debitos reipublicae labores suscipere necesse habeant, qui scholas non tam discendi quam vexandi debitoris aut creditoris causa sectantur, qui professorum lectiones pulsando, ridendo vel sibilando interrumpunt, qui inhoneste et contra decorum vestiti rixarum ac caedis autores et ingrati adversus praeceptores existunt, qui aleatores sunt et blasphemi, qui rectori et magistratui non obediunt. Tales scholares odio potius quam ulla prosequendi sunt benevolentia et digni ea poena, quam quidam Codicis Theodosiani constitutio statuit in eos, qui non ita, quemadmodum liberalium artium dignitas postulat, sese gesserint, ut publice verberibus affecti ex urbe eiciantur et tamquam infames disciplinae recte institutae perturbatores posthac omnium studiorum aditu prohibeantur. 
At illos diligi atque iuvari oportet, qui verorum studiosorum officio funguntur. In quos eo propensiorem cuiusque liberalitatem esse decet, quo magis ipsi reipublicae et societati humanae sunt profuturi. Nec eis invidia vulgi obesse debet malitiose clamantis studiosorum esse vitam otii et luxuriosae voluptatis plenam, sed ad misericordiam et gratiam conciliandam potius prodesse literatorum virorum autoritas, qui experientia edocti testari possunt nihil esse laboriosius, nihil miserius, nihil periculosius scholasticorum conditione, cum literarum amore ducti gravissimas curas atque molestias et maxima quaeque tum corporis, tum animi incommoda domi forisque suscipere atque sentire cogantur, si veri studiosi nomen tueri voluerint, cuius est omni cura et cogitatione literis incumbere. Ignavis enim et otiosis nulla spes eruditionis relinquitur nec quemquam doctrina et virtus inertem manet.
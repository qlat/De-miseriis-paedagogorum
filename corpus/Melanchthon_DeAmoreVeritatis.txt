Non soleo odiose repugnare amicis: itaque modo 
etiam facile passus sum mihi provinciam hoc in 
loco dicendi mandari, etsi plerique alii collegae 
nostri ad dicendum aptiores sunt. Sed cura collegis 
nostris libenter morem gessi, quibuscum videtis 
me coniunctissime vivere; amo enim eos ex 
animo, et quia me cum eis Respublica coniunxit, et 
propter ipsorum egregiam doctrinam, et in omni 
officii genere diligentiam et virtutem: tum vero 
gratificandum duxi his doctissimis viris, et huic 
hospiti, qui cum singulari fide et felicitate litteras 
doceat, non deesse ei studia atque officia nostri ordinis 
debent. Nam si recte aestimes, amplissime 
de tota Republica merentur isti, qui primam aetatem 
recte erudiunt, et ad maximas artes praeparant. 
His igitur ostendere volui, me et honori ipsorum 
favere, et haec scholarum testimonia, seu gradus 
magnifacere. Etenim cum plurimum dignitatis 
sit in his optimis atque utilissimis artibus, quarum 
propagatio et defensio collegio nostro commissa 
est: multum etiam dignitatis in hoc gradu 
esse iudicandum est, cum in hoc ipso gradu foedus 
cum Republica fiat, in quo hi quibus decernitur, obligant 
se Reipublicae ad docendas optimas artes et utilissimas 
humano generi. Hoc foedere quid potest cogitari 
honestius aut sanctius, modo ut hi qui aucti 
sunt hoc honore, magnitudinem muneris sui animo 
metiantur, et pro virili tueri studeant? Certe 
consilium faciendi huius sanctissimi foederis in hoc 
gradu, est honestissimum atque humanissimum. 
Quare digni odio sunt Cynici illi, qui ut ceteros 
honestos mores, ita et gradus gravissimo consilio 
institutos, quique obligant homines ad defensionem 
bonarum disciplinarum, aspernantur.

Exposui consilium meum, quare in hanc scenam 
produci me passus sim. Solet autem hic vel 
de artium dignitate, vel de studiis virtutis dici. 
Hic mos cum valde roihi probetur, sumpsi et ipse 
argumentum ex eodem genere. Et quoniam constat 
honestas disciplinas, leges et religiones, vincula 
esse humanae societatis, facile iudicari potest, 
maxime necessariam esse ad vitam, omnium bonarum 
artium doctrinam. Itaque de hac parte 
non disputabo prolixius; nam id quidem persuasissimum 
esse omnibus debet, et monent idem 
quotidie doctorum voces et litterae. Dicam igitur 
de una quadam virtute pernecessaria his qui in 
studiis versantur, videlicet de amore veritatis, 
seu de odio sophistices. Etenim nnlla vox humana 
satis eloqui potest, quantum referat, haerere 
in animis infixum ab ineunte aetate acerrimum 
sophistices odium. De hoc quaeso, ut me diligenter 
audiatis adolescentes, quem iam aetas et 
magna rerum varietas erudierunt. Nihil opus est 
iam dicere, quantum Reipublicae cura angat atque 
exerceat animum meum. Illud tantum dicam, ut 
me maiori studio audiatis: vere hoc affirmare possum, 
me paterno affectu atque amore complecti 
omnes studiosos, ac vehementer vestris periculis 
affici. Itaque quod alias saepe monui, idem nunc 
quoque, quoniam in hoc consessu doctissimorum 
hominum, oratio plus habere debet autoritatis, 
obtestandos vos esse duxi. 

Ac longe aliud praecipiam vobis, quam apad 
Sophoclem Ulysses praecipit Achillis filio adolescenti 
Neoptolemo, cum docet eum mendaciis circumvenire, 
et fallere amicum, et quidem multis 
argumentis declarat, hoc artificium usitatissimum 
esse in vitae negotiis. Cumque adolescens miratur, 
qua fronte, quo ore mentiri quispiam ausit 
sciens, respondet Olysses, nefarie is quidem, sed 
significans quales sint hominum mores: 

    Ubicumque spes lucri est, pudere non decet. 

Atque utinam haec Ulyssea Philosophia tantum 
in privatis et levibus negotiis exerceretur. Sed 
experimur eam pervasisse in gravissimas Regum 
deliberationes, in scholas, corrumpere artes, et 
qnod est praecipue deplorandum, regnare in Ecclesiis, 
et obruere religionem. Quare si solidam 
doctrinam et utilem generi humano experitis, et 
hoc vestrum curriculum Deo placere, et prodesse 
aliis vultis, vehementissimum odium Sophistices animo 
concipiendum est. Atque hac in re primum 
quid vocem Sophisticen, deinde quam perniciosa 
sit, considerandum erit. Non enim appello Sophisticen, 
tantum ridiculas illas cavillationes, 
quae pueris traduntur in Dialecticis, ceratinas 
et crocodilinas, et similes. Illa vobii cavenda est 
Sophistica, quae mirificam sapientiae speciem prae 
se fert, et in curia, in subselliis, in Ecclesia dominatur. 
Ubi alios piget inquirere veritatem, alii 
explicare commode non norunt, alii per ambitionem 
de industria nebulas offundunt. Et interim 
magna autoritate inserunt animis falsas et nocituras 
opiniones. 

Medici narrant melancholicorum exempla, 
quorom alius etrore mentis patavit se factum esse 
gallum gallinaceam: alias sedit in vacuo theatro, 
somnians se videre spectacula. His persimiles videntur 
plurimi hebetiores, qui levi aliqua cavillatione 
decepti, amant absurdas opiniones, et quod 
est miserandum, his ita blanditur error, ut sibi 
applaudant, se beatos ducant illa insania. Exempla 
sunt in scholis et in Ecclesiis plurima. Stoici 
propter leves cavillationes discesserunt a natura, 
et suam illam ἀπάθειαν ridicule sibi finxerunt. 
Longius etiam a natura dlscedit Epicurus, qui 
prorsus evertit Physica, tollit efficientes et finales 
causas, et quidem de his inventis utrique sibi mirum 
in modum placent. Quid nunc Anabaptistae, 
quam sunt plane τετυφωνένοι ac dementati 
Sophistica? Sed hos hebetiores omitto. 

Alii quidam abundant ingeniis, qui in studiis 
suis non proponunt sibi hunc finem, ut veritatem 
eruant ac patefaciant, sed ut de omnibus 
rebus prodigiosa varietate disputent. Et has praestigias 
summam ingenii laudem esse ducunt. Tales 
fuerunt olim Academici seu Pyrrhonii potius, 
qui omnia pariter incerta esse contendebant, et 
ne probabilius quidem alio aliud, ac Geometrica 
principia etiam evertere conabantur, scilicet, ut 
acuti, ut copiosi viderentur. Tales sunt apud 
Platonem Sophistae Gorgias, Thrasymachus, nec 
ipse raro ad eundem modum ludit. Haec ingeniorum 
licentia plurimum habet periculi. Ea quae 
amant, amplificant in immensum; quae non 
amant, extreme abiiciunt; dicunt vicina pro veris, 
miscent non cohaerentia, distrahunt ea quae 
coniungi oportuit, perinde ac si centauros ac 
chimeras pingerent: nihil proprie, nihil diserte 
dicunt, ludunt ironiis et aliis deliciis. Videte 
quibus coloribus nunc ingeniosi homines pingant 
abusus ecclesiasticos, quibus technis veras sententias 
obruant. Quam multa inveniunt σοφὰ 
φάρμακα, ut medeantur absurdis opinionibus, 
quoties in eum locum ventum est, ubi oportet seu 
versare dolos, seu certae occumbere morti. 

Cum hac Sophistica bellura ἄσπονδον debet 
esse omnibus, qui et boni viri perhiberi volunt, 
et studia sua referunt ad communem utilitatem. 
Plato gravissime dicit, dandam esse operam in 
dicendo, non ut hominum plausus captemus, sed 
Deo grata dicamus. Quare tota mente totoque 
animo in hunc scopum unum intueamur, huc directa 
sit manus, oculi, cura, ut et eruamus, et 
quam simplicissime ac planissime patefaciamus veritatem. 
Haec enim et Deo nos conciliat, et 
maxime convenit naturae, et salutem affert Rebuspublicis 
et Ecclesiis. Nec ulla existimemus officia 
Deo gratiora esse, nihil Reipublicae utilius, quam 
hoc studium explicandae veritatis. Rectissime 
enim dictum est iliud in legibus Platonis: ἀλήθεια 
πάντων μὲν ἀγαθῶν θεοῖς ἡγεῖται, πάντων δὲ
ἀνθρώποις. Veritas omnium bonorum causa est 
diis et hominibus. Quam crebro praecipit Christus 
de colenda et tuenda veritate? quam sancte 
commendat nobis eius studium? quam horribiles 
poenas etiam proponit his qui veritatem violant? 
Porro qui amant Sophisticen et in ceteris artibus 
ludere consueverunt, ad eundem modum ludunt 
in doctrina caelesti. Iam hic remedia quaerenda 
erant, quibus praemunirentur animi contra Sophisticen. 
Sed me vetus versiculus perterrefacit, qui 
negat remedium esse contra Sycophantae morsum. 
Et ita late grassatur haec pestis, quam vel Sycophanticam, 
vel Sophisticam potes appellare, ut 
contagium vix usquam possis effugere: repugnandum 
est tamen arte aliqua. Primum ingens odium 
Sophistices concipiendum est. Deinde videndum 
in scholis, in Ecclesiis, in conciliis, quinam inquirant 
veritatem, qui ludant quadam ingenii 
procacitate, qui defendant privatas aliquas cupiditates. 
Atque hic assumendum est illud Epicharmi, 
in quo nervi atque artus esse sapientiae dicuntur, 
μέμνησο ἀπιστεῖν. Non statim assentiendum 
est, praesertim monstrosis et irreligiosis opinionibus, 
non est praecipitanda sententia. Tempus 
adhibendum est in consilium, quod vere est ^ 
ut ille inquit, sapientissimus monitor. Deinde 
sit directa mens ad inquisitionem veritatis, adhibeat 
methodum, quae ut Plato inquit: ignis est 
caelo allatus, qui praebeat lumen ad veritatem 
cernendam. Coerceat se quisque intra septa methodi, 
nec temere excurrat in alienos locos. Amet 
proprietatem in artibus, et sibi subinde illud praeceptum 
utile Stoicorum inculcet: ὁ σοφὸς εὐθυῤῥήμων
ἔση, sapiens proprie loquatur. Magnam 
vim et hoc habet, multum operae collocare in iis 
artibus, quae plurimum habent demonstrationum. 
Nam et Galenus fatetur se pene in amentiam Pyrrhoniorum 
delapsum esse, nisi in Geometria vidisset 
tantam esse vim demonstrationum. Neque 
hoc eo dico, quod putem in divinis oraculis aut 
ubique requirendas esse demonstrationes; sed 
consuetudo methodi prodest studiosis, et format 
iudicia. Postremo et Rempublicam animo intueatur, 
consideret duas esse pestes Ecclesiae et Reipublicae  
praecipuas, Tyrannidem et Sophisticen, sed hanc 
multo nocentiorem Tyrannidem. Omnibus saeculis 
Sophistica contaminavit et dissipavit religiones. 
Et falsas opiniones secutae sunt factiones, dissidia, 
caedes, bella, imperiorum mutationes, in 
quibus nihil mali non inest; spargit enim Diabolus 
mendacia tamquam semina ceterarum cladium. 
Quid quod animae etiam dementatae runnt in perniciem? 
Ac dici non potest, quam facile saucientur 
mentes, quanta prudentia opus sit, ne a recto 
cursu depellantur. Christus minatur atrocissimas 
poenas his, qui parvulorum mentes laedunt, et 
inquit: Vae homini per quem accidit scandalum. 
Haec periculi magnitudo maxime debet nos exuscitare, 
et curam acuere discendi, ut vera et utilia 
Ecclesiae proponamus; neque enim sine maximo 
studio, sine multarum rerum atque artium cognitione, 
sine longo usu formari iudicia de magnis 
rebus possunt. Ac semper nobis ipsi subiiciamus, 
cum haec pericula de quibus concionatur Christus, 
tum etiam quam iucunda bonis mentibus sit veritas, 
quantum vitae praesidium sit in omnibus negotiis, 
quam digna virtus bonis viris, veritatis 
amor. Cogitemus Philosophum esse non praestigiatorem 
aut Eurybatum aliquem, sed φιλαληθῆ. 
Sciamus nostro ordini commendatam esse veritatis 
defensionem, expendamus quantum sit scelus, 
hanc stationem, in quam a Republica collocati sumus, 
deserere. Habent autem interdum illecebras 
falsae opiniones, adulantur cupiditatibus 
nostris, ambitioni, superstitioni, aut aliis. Adversus 
has insidias obfirmandus est animus, et illud 
Euripidis praeceptum tenendum, quod Aristoteles 
proponit his, qui populo concionantur in 
civitatibus: μή μοι τὰ κόμψα λέγε, ἀλλὰ ὧν πόλει
δεῖ. Ne plausibilia dicas, sed quibus opus habet 
civitas. Haec inculcate animis optimi adolescentes; 
nam studia vestra non tanium ad privatas 
utilitates vestras, sed ad totam Rempublicam ad 
gloriam Dei, ad Ecclesiae salutem pertinent. 
Quod cnm cogitabitis, maiore cura ad tantarum 
rerum defensionem animi erunt instruendi ac 
praeparandi. Atque has causas in bonis ingeniis 
plurimum valere spero, quae decet profecto maxime 
ei voluntate Dei, et comminationibus divinis, 
et periculis publicis, et ipsa rerum dignitate moveri. 
Dixi.
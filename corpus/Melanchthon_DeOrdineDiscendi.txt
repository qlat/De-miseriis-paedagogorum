Cum ex hoc loco saepe dictum sit de universa 
philosophia deque harum artium omnium dignitate, 
quae in scholis ideo traduntur, quia ad bene beateque 
vivendum iudicantur esse necessariae, ego pro ingenii 
mei mediocritate omissis illis praeconiis superiorum 
disciplinarum, quas arbitror propter manifestam utilitatem 
commendatissimas esse omnibus, pauca quaedam 
dicere institui de hoc genere disciplinarum, quod nos 
profitemur et quo prima aetas ad percipiendas maiores 
artes praeparatur. Quamquam enim et harum utilitates 
cottidie vobis in scholis decantant praeceptores, tamen 
hic aliquid de ea re dicendum est, ut publico mori 
serviamus. Et quia a me publico nomine habetur 
oratio, tantum ei tribuetis auctoritatis, adulescentes, 
quantum existimatis esse in hoc collegio virorum 
optimorum et doctissimorum, praeceptorum vestrorum, 
qui mihi hanc personam imposuerunt. Nam horum 
omnium sententia mea voce ad vos perfertur, qui 
cum vobis optime consultum velint, non desinunt vos 
hoc in loco adhortari ad haec studia colenda, quae tum 
vobis privatim honesta atque utilia, tum rei publicae 
retinendae necessaria esse iudicant. Si quis autem 
huius ordinis auctoritatem aspernatur et iudicia contemnit 
hominum, non solum peritorum, sed etiam toti 
rei publicae optime cupientium in hoc iure desideranda 
erit humanitas. Duxi autem vos adhortandos esse, 
ne studia inferiorum artium neglegatis, quae etsi ad 
populum parum habenl ostentationis, tamen ad cognoscendas  
superiores artes, quae continent administrationem 
rei publicae, viam sternunt. Itaque etiam de ordine 
discendi pauca addemus, qui in omnibus rebus valet 
plurimum, ut suavissime dixit Xenophon: Οὐδὲν 
οὕτως οὔτε εὔχρηστον οὔτε καλὸν ἀνθρώποις ὡς
ἡ τάξις. 

Et ut inde sumam initium, societatem quandam 
artium inter se esse scitis. Quare etiamsi quaedam 
in vita excellere atque eminere videntur, tamen 
aliarum ope indigent. Quare imprudenter faciunt, qui 
dum ambitione aut spe quaestus incitati properant 
ad illas superiores, quarum fructus versantur ob oculos 
etiam imperitis, reliquas disciplinas neglegunt et 
contemnunt quasi ad vitam inutiles. Ac mihi cogitanti 
interdum videtur huius societatis quaedam in 
ipsis elementis litterarum similitudo esse, ubi etsi 
dignitate praestant vocales, tamen sine consonantibus 
sermo nequit exsistere. Et quoniam ex litteris omnes 
artes procreantur, vestigia quaedam in ipsis elementis 
animadvertere possumus, ut in seminibus, artium 
dissimilitudinis. Longe antecellunt omnibus vocales, 
quae per se vitam et spiritum habent, quia perfectum 
sonum edunt non adiutae ab aliis. Reliquae quasi 
tibiae ab his inflatae sonum accipiunt. 

Significant igitur vocales principem omnium artium, 
doctrinam religionis, quae longe supra alias artes 
conlocata gubernat omnia vitae consilia, negotia et 
studia. Nec vero civilis disciplina sine religione 
retineri potest; et iuris scientia plurimum a doctrina 
religionis mutuatur. Ideo sicut semivocales, etsi 
habent obscuram quandam vocem, tamen suum munus 
tueri non possunt sine vocalibus, ita in disciplina 
politica religio civilibus institutis vocem addit, tuetur 
auctoritate sua ius humanum et emendat, cum opus 
est. Mutae litterae quasi privatam vitam significant, 
quae vere muta est, hoc est agrestis et fera, sine 
religione et civili consuetudine. Ut igitur sermo ex 
dissimilibus litteris contexitur, ita diversa genera 
artium atque actionum in vita necessaria sunt. 

Quamquam autem iamdudum vereor, ut viri docti 
in hoc consessu has ineptias aequo animo ferant, 
tamen, quoniam habetur oratio ad iuventutem, spero 
eos boni consulturos esse hunc ludum, in quo et 
societatem et gradus artium pingere voluimus. Et 
visum est in ipsis elementis litterarum pingere, ut, 
quoniam haec cottidie ob oculos versantur, saepe 
veniant ista in mentem scholasticis, quorum cogitatione 
nobis quidem videtur acui et formari iudicium de 
utilitate artium. Et ego, in hac schola professor 
grammaticus, libenter sumpsi orationem ex hoc artificio, 
quod exerceo. 

Cogitate autem, adulescentes, quid futurum sit, 
si quis consonantibus omissis tantum vocalibus uti 
velit in loquendo: is profecto cum tota rerum natura 
pugnabit. Ideo enim litterae vocantur elementa, quod, 
sicut in natura necessaria sunt elementa, ex quibus 
corpora constant, ita litterae necessariae sunt ad sermonem 
componendum. Quare sicut illa divina series 
in universitate rerum perturbaretur exempto uno 
elemento, ita abiectis consonantibus nulla articulata 
vox exsistere posset. Itaque sicut dissimilium litteraum 
naturalis inter se societas est, ita dissimiles artes 
inter se copulatae atque devinctae sunt. At hunc 
chorum artium perturbant isti, qui sentiunt inferiores 
disciplinas ad vitam inutiles esse, quia earum fructus 
imperitis non ita in conspectu est. 

Si quis admirator caeli ac stellarum (quid enim 
his corporibus pulchrius cogitari potest?) velit aquam 
ex rerum natura tolli, quod impar sit stellarum 
claritati, nonne hunc insanire diceremus? Si quis 
propter admirationem doctrinae religionis iubeat e 
vita tollere omnia iura atque instituta civitatum, omnia 
vincula domesticae vitae, nonne hunc omnes sani 
homines vi atque armis coercendum esse iudicarent? 
Et vidimus his annis quosdam ἀνοσίως θεολογοῦντας
dementatos huiusmodi fanaticis opinionibus erroris 
sui poenas dare. Meministis enim Monetarium et 
anabaptistas et hoc genus alia portenta. Ad hunc 
modum iudicate insanire eos, qui chorum ei concentum 
artium perturbant neglectis et contemptis inferioribus 
artibus. Quare sicut de litterarum elementis 
cogitantes totum ἄλφα καὶ βῆτα necessarium esse 
ad sermonem ducitis, ita disciplinas omnes, quae in 
scholis traduntur, existimabitis ad vitam esse necessarias. 
Nam is demum recte sentiet de artibus, 
qui cum gradus earum animadverterit, intelleget 
singulas certae utilitatis causa repertas i — . 

Haec dixi ad commonefaciendos adulescentes, quorum 
multos videmus magno non tantum suo, sed rei 
publicae incommodo intempestive properare ad superiores 
disciplinas. Nam studia vestra non tantum ad vos, 
sed ad rem publicam pertinent. Et hunc finem studiorum 
vestrorum vobis proponere debeatis, ut ea ad 
dandum consilium rei publicae et ad docendas ecclesias 
et retinendam doctrinam religionis conferenda esse 
statueritis, quorum nihil praestare poteritis sine perfecta 
doctrina. At perfecta doctrina nulli continget 
sine disciplinis inferioribus. 

Cum hac cogitatione animus confirmatus est, 
proxima de ordine discendi deliberatio esse debet. 
Neque ego hoc loco dicam, quanta sit vis ordinis in 
genere, quae res et nota est et latius patet, quam 
ut hic explicari possit. Si agricola prius serere velit, 
postea arare aut si velit sub canicula sementem facere, 
sub bruma arare, labor atque impensa perierit. Ita 
si in percipiendis disciplinis non servetur iustus ordo, 
profectus omnis desperandns erit. Bonum malum 
fit, aiunt, non datum in tempore; proinde etiam optimarum 
et maximarum rerum studia nocent, si non 
apto tempore suscipiantur. Quare maiores nostri, ut 
ordinem discendi constituerent , certos gradus quasi 
classes excogitaverunt, per quos ordine ab inferioribus 
artibus traduceretur iuventus ad superiores. Nunc 
quasi perfractis illis repagulis nullo ordine res geritur. 
Subito sicut fungi nascuntur nobis theologi, iuris consulti 
et medici sine grammatica, sine dialectica, sine 
ratione dicendi, sine incunabulis philosophiae naturalis 
ac moralis. Quorum cognitio non solum quia perliberalis 
est, olim tradebatur communiter omnibus, 
priusquam admitterentur ad superiores disciplinas, 
sed etiam quia iudicium acuit et praeparat ad res 
maiores percipiendas. Modo autem satis est adferre 
ad illas disciplinas gravissimas magnum pileum et 
insignem contemptum omnis doctrinae humanioris. 
Hanc temeritatem nisi leges ac magistratus coercebunt, 
brevi nullae erunt in re publica litterae, nulla doctrina 
ullius rei. Nam isti theologi, iuris consulti ac medici 
subito nascentes, nulla praediti liberali doctrina non 
solum alias artes interire sinent, sed nec suas professiones 
tueri poterunt. Nec nihil pertinet haec cura 
conservandarum litterarum ad magistratus; ideo enim 
appellantur dii a Spiritu sancto, ut divina dona in 
terris, religionem, civilem statum et omnes honestas 
artes, tueantur ac retineant. Propter hanc procurationem 
divinarum rerum gerunt augustum titulum, quo nullum 
habet magistratus ornamentum maius aut venerabilius. 
Quare convenit eos prospicere, ne perturbato discendi 
ordine honestae disciplinae intercidant. Plato inquit 
res publicas mutari, si contingat musicam mutari. 
Neeque id ab re dictum est. Sed hoc multo verius 
est mutatione studiorum mutari res publicas. Omnes 
autem mutationes rerum publicarum ad magistratuum 
curam pertinent. Et perversa ratio discendi maximarum 
atque optimarum rerum ruinam trahit. In 
primis igitur in hac re vigilantes esse magistratus 
oportet; neque dubito, quin olim de his rebus novas 
leges condituri sint, cum praesentes turbae atque motus 
rerum publicarum consilescent. Quibus utinam contingat 
Dei beneficio facilis et mollis καταστροφή! 

Interim tamen, quantum nos auctoritate, studio ac 
diligentia consequi possumus, dabimus operam, ut 
ordine discat iuventus. Sed hoc magna ex parte in 
vobis quoque positum est; nos enim et diligenter hac 
de re adhortamur vos et lectiones optimas in omnibus 
disciplinis proponimus. Summa fide traduntur artes, 
quae continent rationem dicendi; elementa philosophiae 
et mathematum planissime proponuntur. In qua schola 
secundus liber Plinii tam perspicue enarratus est, 
ut hic enarratur? Reliquum igitur est, ne vobis 
ipsi deesse velitis, sed praesentibus commodis 
fruamini. 

Quod quidem ut faciatis, adducere vos debet cum 
ipsa cognitionis suavitas tum etiam utilitas. Nam 
incredibilem voluptatem parit eloquentia; mire delectat 
homines historia rerum gestarum, quae et ipsa traditur, 
cum dicendi exempla proponuntur. Et nihil dulcius 
quam intueri animo eas res, quae in philosophia 
nobis traduntur de magnitudine caelestium corporum 
ac terrae, de variis motibus siderum, quomodo lumina 
caelestia varie mixta inter se ac temperata diversos 
effectus pariunt in hac inferiori natura, sicut aliter 
atque aliter mixtae voces diversas cantiones efficiunt. 
Iuvat etiam videre causas officiorum civilium in natura 
divinitus scriptas et mirabili prudentia a doctis 
hominibus animadversas. Iam utilitas maxime percipitur 
ex his studiis; sunt enim, ut Graeci dicunt, 
πρὸ ὁδοῦ in superioribus artibus, quae certe dicendi 
scientiam requirunt. Quid enim promoverit aliquis, 
si sermonis genus non queat iudicare? Et multa 
ubique sumuntur ex philosophia naturali ac morali; 
quorum qui non vident fontes, turpiter interdum 
alucinantur. 

Et quoniam rei publicae interest bonas artes conservare, 
omnes sentiatis hoc a vobis rem publicam 
petere, ut detis operam, ne vestra neglegentia artes 
intercidant. Cum autem maiora beneficia omnes a 
re publica quam a privatis ullis, sive parentibus, 
sive amicis, accipiamus, aequum est nos vicissim hanc 
illi gratiam reddere et nostro labore artes retinere 
ac defendere. Quare vos adhortor, adulescentes, ut 
ita inducatis animum prius vobis cognoscenda esse 
elementa philosophiae, quam ad superiores disciplinas 
accedatis et in ea diligenter conlocetis studium atque 
operam. Ἀρχὴ, inquiunt, ἥμισυ παντός: dimidium 
facti qui bene coepit habet. Faciliora igitur omnia 
erunt istis in aliis disciplinis, qui recte coeperunt, 
qui ad alias adferunt earum artium scientiam, sine 
quibus illae neque percipi neque tractari neque intellegi 
possunt. 

Et hanc orationem existimate me publica auctoritate 
habuisse; quam si quis contemnit, is sciat Deum 
ultorem huius contumeliae fore. Ac res publica 
ornavit etiam privilegiis haec nostra studia et honoribus, 
quos nunc his iuvenibus libenter decernemus, 
quia singularem laudem hoc tempore in tanta perversitate 
iudiciorum merentur isti, qui haec communia 
philosophiae studia attigerunt. 
Cum Agesilaum Regem Spartarum, domi suae 
cum parvis liberis in baculo equitantem deprehendisset 
quidam ex Ducibus, casu interveniens, atque 
admirans, Regem, et quidem talem, quo illa 
aetate nullus vir praestantior in tota Graecia esse 
iudicabatur, hoc modo cum pueris colludere, petit 
Agesilaus veniam ab isto, siquidem hic ludus 
videretur alienus regia gravitate. Deinde addit, 
se non tantum oneris ipsi imponere, ut perpetuo 
hanc rem taceri postulet, sed rogat, ut tantisper 
taceret, donec ipse liberos haberet: significans 
eum qui liberos non haberet, non intelligere, quid 
habeant hi ludi non dico voluptatis, sed utilitatis. 
Quamvis enim per se ridiculae res sunt, tamen ad 
disciplinam, ad mores formandos pertinent. Et 
prudens pater intelligit, magnam vim assuefactionis 
esse in tenera aetate, etiam in his levissimis 
exercitiis. Ut autem ille Spartanus miratur patrem 
colludentem cum parvis filiis, ita multi nunc 
quadam inusitatae sapientiae persuasione derident, 
cum alios multos veteres et honestos mores, tum 
etiam hos scholasticos gradus, et spectacula promotionum. 
Quos velim hanc Agesilai responsionem 
considerare, nec prius vituperare vetera instituta, 
quam ipsi habeant liberos; hoc est, non 
prius quam perspexerint quanta sit infirmitas in 
tenera aetate, quas ob causas hi ludi, gradus, 
tituli propositi sint, quantum referat puerilia ingenia 
his ritibus certo quodam ordine assuefacere, 
ac provehere in discendo, quantum conducat 
exemplum, ut assuefiant ad publicos mores amandos. 
Incredibilis infirmitas est animorum puerilium, 
quare ad eos excitandos, regendos, aut 
depravandos, parvae res saepe magnum adferunt 
momentum. Hanc infirmitatem quo magis perspicimus 
nos, quos iam usus, aetas, mutationes 
Reipublicae graves erudierunt, eo magis amamus hos 
scholasticos mores institutos, ut studiis prosit ordo, 
ut discant adolescentes ordinum discrimina 
intelligere. Itaque non recusamus quamquam senescentes, 
in hanc scaenam prodire, et amanter 
petimus a prudentioribus, ut et ipsi faveant his 
spectaculis, propter iuventutis utilitatem. Neque 
enim tantum ad hunc coetum, qui in hoc theatrum 
confluxit, sed ad nostros liberos et ad posteritatem. 
Non fastidiamus hos ludos, 
tamquam res indignas nobis, sed exemplum nostrum 
prodesse adolescentibus ad honestos mores 
amandos et conservandos existimemus. Haec 
praefatus sum, ut imperiti intelligant nos bono 
consilio hos scholasticos ritus conservare. Quod 
cum ita sit, aequum est, vos orationem meam 
patienter audire, quam hoc loco habere me cogit 
officii ratio. Etsi autem quaedam erant causae, 
cur de artium studiis et utilitate, hoc tempore dicendum 
videbatur, tamen cura alii saepe vobis 
commonstrent usum, in multis vitae partibus et 
vituperatoribus graviter respondeant, relinquam 
modo id argumentum, et dicam de concordia, deque 
communicatione studiorum atque operarum, 
sine qua retineri et consistere Respublica non potest. 
Extat autem apud Graecos venustum Epigramma, 
in quo pingitur optimus Reipublicae status. Ac eo 
libentius argumentum Epigrammatis illius recitabo, 
ut exemplum illustre adolescentes infigant animis, 
quod eos et in schola et deinceps in omni 
vita admoneat, qua arte retinenda sit publica tranquilitas. 
Ea vero magna est ars, seu sapientia 
potius, praecipue requirenda in iis, qui viri boni 
perhiberi volunt, quae cuiusmodi sit, in hac imagine 
conspici potest. 

Forte in via conveniunt caecus et claudus, 
ubi cum sine duce progredi caecus non posset, 
claudo etiam vehiculo opus esset, retinebatur 
uterque suo malo. Vidit autem claudus caecum 
validos lacertos, firmos pedes, denique robur integrum 
corporis habere, nec quicquam morbi in 
eo haerere, nisi quod oculis captus erat. Quare 
prudenter iniit rationem, ut inter se communicarent 
operas, et alter sarciret id, quod deerat alteri, 
ut caecus tolleret in humeros claudum, claudus 
isti monstrator viae esset. Exponit suum 
consilium caeco, et suam operam pollicetur. Etsi 
sarcina imponebatur non levis caeco, tamen cum 
humanitate socii caperetur, non detrectat hanc 
conditionem, ac sublato in humeros claudo, pergit, 
et gubernat eum claudus. Ita amanter communicatis 
operis iter susceptum conficiunt. Haec 
est imago optimi status in Republica. Primum enim 
in tanta mole ac varietate negotiorum , nemo unus 
par esse omnibus rebus administrandis potest. 
Deinde tanta est infirmitas ingeniorum, ut etiam 
qui unum aliquod munus sustinent, tamen interdum 
non satis sint intenti, interdum fallantur. 
Denique nihil est in rebus humanis ab omni parte 
perfectum. Itaque opus est primum in Republica ea 
inter cives benevolentia, ut non gravatim, quod 
quisque potest, ad usum communem conferat, 
deinde quaedam ut vitia in aliis dissimulemus, 
postremo ut nostra diligentia, dexteritate et virtute 
sanemus, ut sicubi cessatum est ab aliis, arte 
ab aliis sarciatur iactura. Talis status optandus 
est ex animo et decet bonos omnes, consilia omnia 
sua et omnes actiones ad hunc statum efficiendum 
dirigere. Sic in schola liberaliter conferant singuli 
suas artes ad communem usum. Nemo alterius 
generis artifices premere conetur, quaedam 
etiam incommoda in aliis tegenda sunt, et vel comiter 
emendanda, vel arte quadam sarcienda. At 
nos quidem in scholis praecipue amemus hunc statum, 
quia Aristoteles, quem sequimur Magistrum 
in Philosophia, Aristocratian maxime probat, et 
hanc antefert omnibus formis politiaram. Sequamur 
igitur Aristotelem, et in scholis, quantum 
fieri potest, Aristocratiam efficiamus. Haec 
autem non sunt Aristocratia, sed partim Timonica, 
partim ὀλιγαρχικὰ, gravatim operas in 
commune conferre, vel impedire aliorum cursum, 
qui et ipsi bene merentur de Republica aliorum 
aucupari errata, aut etiam calumniari studia, seu 
odio, seu ambitione, seu aliqua alia cupiditate. 
Quanta inter se modestia certarunt septem illi 
summi viri, qui Sapientes nominantur, qui eodem 
tempore floruerunt in diversis civitatibus? 
Nam cum Mileti, inventam auream mensam Apollo 
iussisset sapientissimo dari, civitas Thaleti dandam 
esse decrevit: is magnitudinem huius laudis 
non agnoscens, et libenter alteri, vel impertiens, 
vel cedens, misit Soloni, Solon ad eundem modum 
Bianti. Cum per omnes septem vagata mensa 
ad Thaletem rediisset, ait Thales, nunc demum 
se oraculi sententiam intelligere; iussitque 
mensam offerri Apollini, quod Deus significasset 
hoc involucro, neminem mortalium, sed solum 
Deum sapientem esse. O vere Aristocraticos viros, 
quorum nemo de alterius laude quidquam 
decerpsit: deinde qui viderint, nihil esse furiosius, 
quam homines sibi sapientiae laudem arrogare. 
Itaque comiter inter se vixerunt. Et quidem 
Solonem accipimus a Thalete didicisse motus 
astrorum. Nunc vero quoties illud fit, quod ait 
Martialis: 

    Qui velit ingenio oedere, rarus erit. 

Et vidimus aliquoties hoc accidere, ut ortae dissentiunculae 
ex levissimis initiis excitarint ingentes 
tumultus, quoram exitus ne nunc quidem prospici 
potest. Cur hic non venit in mentem caeci 
et claudi, ut mutuis offciis cogitaremus iuvandam 
esse Rempublicam non acerbitate animorum dilacerandam? 
Romae Scipionem optime meritum de patria, 
invidi cives aliqui allatrarunt, quibus ille ex 
urbe cedere maluit, quam excitare maiores tumultus 
vehementius concertando. Ita cum non abduceret 
eum ambitio a moderatione, communi saluti 
ac tranquilitati optime consuluit. Contra 
flagitiose Marius, qui cum ureretur gloria Syllae, 
conatus est eum vi spolia re exercitu et provincia, 
patriam implicuit crudelissimo luctuosissimoque 
bello. Sed omnium saeculorum atque aetatum historiae 
plenae sunt exemplorum, in quibus conspici 
potest, saepe certamina accensa, seu quadam 
morositate ingeniorum, seu odiis aut invidia, 
magnis Imperiis ac civitatibus exitio fuisse; rursus 
etiam commoditate moderatorum civium, qui 
impetus aliorum ratione lenierunt, servatas esse 
Respublicas. Haec exempla cum legimus atque 
audimus, nos quoque ad moderationem et regendos 
animorum impetus hortentur. Decet enim 
praecipue literatos homines doctrinam virtutis, 
ad mores atque usum transferre. Deinde nequaquam 
committendum est, ut quemadmodum navis, 
excusso gubernatore, sine velo, sine gubernaculo 
ventis iactatur, ita nos extincta ratione, rapiamur 
affectibus, nec consideremus quid expediat Ecclesiae, 
quid Reipublicae quae exempla noceant iuventuti, 
quid publicis studiis prosit aut obsit, sed 
qua impellunt turbidi affectus, caeco impetu ruamus. 
Tale vitae genus nec Philosopho, nec Christiano 
convenit; nam vel maxime Christianus 
omnia sua consilia, ad gloriam Dei, ad Ecclesiae 
aedificationem et ad iuventutis salutem referre debet. 
Nec vero fieri potest in tanta infirmitate hominum, 
quin incidant errores atque offensiones: 
Et diabolus saepe igneis telis, ut vocat Paulus, 
sauciat animos, et inflammat odiis, ut Ecclesiam 
aut Rempublicam dissipet. Has dissidiorum causas 
inteliigere Christianos decet, ut singulari diligentia, 
et muniant pectora adversus illa tela, et affectibus 
frenum iniiciant. Si quid in alio desideras, 
cogita qua ratione mederi possis, non ut exulceres. 
Plutarchus περὶ φιλαδελφίας scribit morem 
fuisse Graecae gentis, cum duo fratres una incedebant, 
et ad lapidem aliquem excitatum veniebant, 
ne seiuncti cederent medium locum lapidi, 
sed ut ambo simul ad idem latus circumirent lapidem. 
Huiusmodi ritus varios singulae gentes habent, 
qui et recepti et conservati sunt, quia aliquid 
de moribus significabant. Accommodat igitur 
Plutarchus hunc ritum ad fratrum concordiam, 
ac moneri eos hoc exemplo ait, ut caveant, ne 
quis lapis, hoc est, ne ulla offensio divellat eorum 
animos; et si qua inciderit offensio, ut illam coniuncti 
circumeant, hoc est, dissimulent, deleant 
ex animo et extinguant. Haec virtus non solum 
privatis familiis, sed Reipublciae et Ecclesiae necessaria 
est. Itaque extant in scriptis sapientissimorum 
hominum gravissimae conciones, quae hortantur, 
ut concordiam tueamur, ut placari nos 
sinamus, ut redeamus in gratiam cum iis, quorum 
animi sunt sanabiles. Cum autem de his rebus, 
loci scripturarum vobis noti sint, nolui esse 
prolixior. Tantum illud moneo, quod apud Homerum 
est, qui fingit Aten validissimo corpore 
discurrere, et dissidia excitare, sequi vero Litas 
divinitus missas, quae hortantur, ut redeant homines 
in mutuam gratiam. Et addit Poeta, Litas 
magna beneficia impertire obtemperantibus, et vicissim 
eos exaudiri, si quid a Deo petant; aliis 
vero qui non obtemperant, imprecari, ut Ate de 
eis poenas sumat. Nec vero putate hanc Homeri 
concionem fabulosam esse. Sententiam haud dubie 
a vetustissimis illis parentibus, quibus vera 
religio nota fuit, acceptam recensuit et Poeticam 
addidit picturam. Quid enim vult aliud, quam 
quod toties praecipiunt sacrae litterae, ut simus 
placabiles, ut obliviscamur iniurias? hoc officio 
ita delectari Deum, ut vicissim nobis rogantibus 
det erratorum veniam, et multa largiatur beneficia? 
Rursus autem implacabilibus placari nolle, et 
eorum pertinaciam asperitatemque animorum punire? 
Haec sententia nequaquam prophana est, 
manavitque haud dubie a piis maioribus ad posteros. 
Scitis enim a Christo nobis severissime 
commendatum esse hoc officii genus: Remittite, 
et remmittetur vobis. Haec praecepta, si magnifacimus 
Deum autorem, si amamus publicam Ecclesiae 
tranquilitatem, si Reipublicae salus nobis curae 
est, toto pectore accipiamus, et communem 
concordiam tueamur. Si qua sunt in amicis incommoda, 
aut prudenter sanemus, aut comitate 
nostra tegamus, cogitemusque, saepe in vita locum 
habere illud quod ait Plinius: Qui vitia odit, 
homines odit. Certe in schola sic vivere, ut vivunt 
in arena gladiatores, turpe ac miserum est. 
Ferarum enim est talis congressus, nisi quod hae 
cognatarum morsu abstinent, gladiatores vero 
mutuis caedibus in sese ruunt. Itaque et hortor 
et oro omnes studiosos, ut omni genere officii iuvare 
Remplicam et tueri communem concordiam annitantur, 
Id dignum est bonis viris et Deo gratum, 
et ut Psalmus inquit, hoc agentibus Deus dabit 
benedictionem. Postremo quia non tam mea oratione, 
quam autoritate et sententia optimorum et 
praestantissimorum autorum vos adhortor, libuit 
in fine adiicere memorabile dictum Senecae, qui 
sic in postremo libro de ira ait: Dum inter bomines 
sumus, colamus humanitatem, non timori 
cuiquam, non periculo simus, detrimenta, iniurias, 
convitia, vellicationes contemnamus, et 
magno animo brevia feramus incommoda, dum 
respicimus, quod aiunt, versamusque nos, immortalitas 
aderit. Dixi.
In Aesopi apologis queritur apud Iovem asinus de 
suis aerumnis cottidianis se operis confici et enecari: 
sed est querela paedagogorum de suis miseriis iustior 
profecto, si res ad calculos revocetur quam asini. Quis 
enim ullo in pistrino asinus tantum mali pertulit, 
quantum mediocris paedagogus in uno atque altero 
docendo tum laboris exhaurit tum molestiae perpetitur? 
Quo in genere vitae quia mihi aliquamdiu versari
contigit et experiri, quam sit calamitosum, libuit 
in praesentia de paedagogorom miseriis dicere et 
communia mala nostri ordinis deplorare. Est enim 
quaedam in malis voluptas libere conqueri, sicut Ovidius 
ait, cum scripsit: 

Expletur lacrimis egeriturque dolor. 

Proinde cum alios aequis animis de alienis negotiis 
dicentes audiatis, et mihi quaeso meam agenti fabulam 
verumque dolorem repraesentanti operam date. Et si 
ille apud Terentium, cum dicit hominem se esse, nihil 
humani alienum a se esse, recte iudicavit humanum 
esse alterius miseria adfici, debetis profecto et vos 
vice mea commoveri et querelam meam patienter audire 
mihique veniam dare, sicubi diutius iusto in commemorandis
malis nostris commorari videbor. Nam ubi 
dolet, aiunt, ibi manum quisque habet. Ego cum per 
inopiam ingenii sentirem me nil huc adferre posse, 
quod magnopere delectaret, et me cottidianae vitae 
consuetudo huius argumenti admoneret, gessi scilicet 
meo dolori morem et hanc materiam sumpsi pro virili 
tractandam. Ex qua equidem non ingenii laudem, sed 
in hac carnificina quaedam curarum solacia captabam, 
plane mihi requies, non fama petita est. Nec me sinebant 
haec mala diligentius elaboratam orationem huc adferre.
Sed dum dolori obsequor, sine ordine incondita 
pleraque effudi, idque condonabitis opinor mihi facile, 
si qua miseratio mei tanget. Neque enim vacabat animo 
sic occupato verborum habere accuratiorem delectum. 

Sed exordiar aliquando causam, quam animus 
meminisse horret luctuque refugit, et querar apud 
vos de condicione paedagogorum, quo genere hominum 
nulli mihi ne quidem in ergastulis videntur infeliciores. 

Primum enim cum traditur paedagogo puer docendus 
et ad humanitatem ac virtutem informandus, videte 
quaeso, quam duram provinciam plenamque miserrimi 
laboris ac periculorum capiat. Non ante matura aetas 
pueri videtur, ut mittatur in ludum litterarium, quam 
cum domestica indulgentia corruptus est et vitia tum 
intellegit tum degustavit; is non modo nullum amorem 
litterarum aut admirationem, sed acerrimum erga 
illas odium, contemptum praeceptorum, turpissima 
exempla domo adfert. Cum eiusmodi monstro praeceptori
decertandum est. Si doceas, peregrinatur animus 
pueri, et ut optime succedat, sescenties idem inculcandum
est, dum illi invito haereat in animo: cum 
paululum modo despexeris, rursus ex animo illa omnia 
totiens decantata puero effluunt. Si reddere cogas, quae 
didicit, tum vero videas plane ludibrio habere praeceptorem.
Nam puero, ut est contumacia, voluptas est 
admisisse aliquid, quod urat et exerceat praeceptorem. 
Si quis cogatur docere camelum saltare aut asinum 
fidibus ludere, nonne illum egregie miserum dicas, qui 
frustra maximum laborem sumat? At id tolerabilius 
est quam nostros pueros docere. Nam ut nihil promoveas
in camelo aut asino exercendo, certe illi nulla 
iniuria cumulant molestiam. At isti belli pueri cum 
strenue defatigarunt nos, quam sunt insuper in nos 
contumeliosi? Invenias, qui palam ausit convicium facere 
praeceptori et manus auriculas imitatur mobilis albas. 
Et eiusmodi mores domo ad praeceptores adferunt, 
nihilo reverentius antea parentes tractaverunt, quam 
nunc magistros tractent. Et paulatim vertit in naturam 
mala consuetudo, ut corrigi et emendari haec vitia 
nunquam possint. Quid est, si non haec est miseria, 
perpetuis curis ac labore in docendo frustra consumi 
et enecari? Deinde pro tuis meritis etiam ludos deliciasque
et quidem puero fieri? 

Pingunt apud inferos Sisyphum immane saxum in 
adversum montem volvere, quod tamen e summo iam 
vertice rursum labitur et plani raptim petit aequora 
campi, significarique scribunt eo commento inrito labore 
multos mortales confici. Mihi multo clarius repraesentari 
videretur inanis opera, si pingeretur ibi paedagogus 
cum eiusmodi puero, qualem paulo ante descripsimus. 
Quanto enim maius negotium est paedagogo quam 
Sisypho? Nec tamen maius operae pretium fit. Illius 
in versando saxo simplex labor est, et cura vacat, 
paedagogi vide mihi quam multiplex negotium sit. 
Nunquam nisi coactus a praeceptore puer librum in 
manus sumit: ubi acceperit, oculi atque animus expatiantur.
Ibi tanquam calcaria addenda, quae admoneant 
officii. Enarrat aliquid praeceptor, iam illi delicato 
somnus obrepit, et securus in utramque aurem dormit, 
dum se paedagogus dicendo rumpit. Novum ibi negotium 
fit paedagogo expergefaciendi discipuli. Dictata repetuntur,
experrectus adulescens iubetur adicere animum 
ad ea, quae traduntur, verum non est cura Hippoclidi, 
foris est animus tanquam in alio mundo, in ganeis, in 
alea, in perniciosi sodalicii ludis. Tantum abest, ut 
meminisse aliquid studeat, ut eam legem, quae de conviviis
exstabat apud Graecos, μισῶ μνάμονα συμπότην,
ipse de scholis latam putet et incisam non in 
aes, sed insculptam animo circumferat μισῶ μνάμονα
μαθητήν.

Itaque si postridie dictata reposcas, quia perfluxerunt
aures omnia, nil tenet. Ibi magistro redit 
labor actus in orbem. Orditur pristinam cantilenam 
nec semel repetit, donec isti trunco unum atque alterum 
verbum infligatur. Quis est tam cornea fibra, qui non 
stomachetur tantum operae se perdere, praesertim cum 
interea et valetudinis iactura facienda sit? Nam atteruntur
et labefiunt corporis vires non modo dicendi 
labore, sed etiam cura doloreque animi, quem, quia 
non respondent nostrae diligentiae studia puerorum, 
indignitas rei parit. Saeculum in his miseriis consumitur, 
dum iste primas litteras didicerit. 

Nec putet se iam defunctum esse paedagogus, haec 
tantum nostrae tragoediae praeludia sunt, restat epitasis 
multo aerumnosior. Infinitus labor est os puerile formare
et ad Latinam linguam adsuefacere. Nam cum 
lingua expoliatur consuetudine bene loquendi eamque 
ad rem disertorum commercia multum momenti adferunt,
primum, ut est neglegentia, converrunt ex 
proximo, hoc est a patria lingua omnem sermonem. 
Latine loqui, quia id difficilius erat, ne quidem conantur. 
Deinde quia sui similibus delectantur, eruditorum commercia
procul fugiunt. Apud unum praeceptorem Latino 
sermone utendum est, ad quem cum ventum est, dii 
immortales, quale spectaculum committitur! Puer aliquamdiu
in statuae modum prorsus mutus est. Postea ubi 
se conligere coeperit ac meditari verba, quia animus 
perturbatus est, oculi superciliaque pervertuntur, si 
videas, dicas comitiali morbo adripi: pervertitur et os 
velut Cynico spasmo foedissimo rictu. Post ubi diu 
secum luctatus est, tandem vocem edit. Sed ne deprehendatur,
si quod forte exsistet soloecum, stridit 
obscure. Quidam ingeniosi sunt in postrema syllaba 
et casu dictionis obruendo, ne percipiatur. Iubet praeceptor
clara voce pronuntiare, ille iterat et verba 
cadentia tollit. Exaudit iam praeceptor, sed nihil nisi 
verborum portenta. Nec auctores, qui praeleguntur, 
redolet sermo, nec cum grammaticis praeceptis convenit.
Hic demum sentit se vere miserum esse paedagogus.
Nam cum ex studiis puerilibus non alius fructus 
petatur, quam ut expedite loqui possint, hic videt sibi 
operam et oleum in dicendo perire in tam prodigiosa 
discipuli infantia. Sed quantae difficultates exsorbendae 
sunt, dum huic vitio mederi studet? Dissimulandus ei 
dolor animi, iracundia reprimenda est, comitate puero 
perturbatio animi sedanda, blande invitandus est ad 
loquendum. Saepe trahendi longius de industria sermones,
ut consuetudinem Latine loquendi puero faciat. 

Haec una res cum plus satis adferat molestiae, 
tamen multo magis exercet praeceptorem stilus, quem, 
ut Latina lingua fiat puero familiaris, adhibendum 
esse videt, ut usu scribendi confirmatus tuto loqui 
possit. Non enim unum remedium ad excutiendum 
istum veternum puerilibus ingeniis satis est. Sed cum 
nihil perinde ad parandam quam uberrimam sermonis 
copiam conducat atque assiduus stilus, non alium 
laborem tamen perinde recusant suscipere atque scribendi.
Nihil est opus hic recensere causas: etenim 
nota vobis natura hominum nostrorum. Immane quantus
labor est perpellere, ut vel toto semestri unum 
epistolion scribant. Ego vero comperi non aliam crucem
nobis esse acerbiorem quam cum istis cessatoribus 
cottidie rixari, cum officii monentur. Neque vero 
unquam cogi potest, ut unum versum scribat, nisi 
praeceptor adsideat, dictet argumentum, suppeditet 
verba. Iste cum inveniendi cura vacat, tum aegre 
dictata excipit. Sero hac consuetudine eo promoveris, 
ut suo Marte conetur scribere, si tamen unquam conatur.
Nam illum crede virgula divina ad virtutem 
incitari, qui vel sero per sese conatur aliquid componere.
Quis non malit in pistrino molere quam hanc 
tam molestam plenamque stomachi pervicatiam gerere? 

Sed fac istum tandem coepisse scribere, plurimum 
operae in emendatione scriptorum ponendum est. Est 
enim sceleratus praeceptor, qui hac in re cessat, si 
Horatio credimus, qui negat bonum virum esse, qui 
cum censor fiat alieni scripti, vitia non reprehendat.
Est enim notus versiculus: 

Vir bonus et prudens versus reprehendet inertes.

Primum autem in corrigendis sermonis vitiis oculatus 
praeceptor non simplicem laborem sumit, dum grammatica
errata mutat, dum obscure et ambigue dicta 
perspicue explicat, dum impropria corrigit, dum horridis
addit nitorem et figuris inluminat et gratiora 
blandioraque facit. Porro relegere inepta scripta puerorum
molestum est quamvis patienti praeceptori, 
quanto magis emendatio fatiget, praesertim cum plerumque
ratio etiam, cur quidpiam mutarit, indicanda 
sit? Cum castigandi acrius, qui neglegentius scripsere, 
hortandi alii, ut inceptum cursum urgeant. 

Neque vero tantum sermonis vitia monstranda sunt, 
sed in his qui iam nonnihil promoverunt, rerum etiam 
habenda ratio et voluntates regendae. Quosdam enim 
convicia delectant, in aliis est ridicula vanitas et inanis
iactantia, et fere mores stilus arguit. Haec vitia 
cum vires accipiunt, nec e teneris animis evelluntur, 
haerent in senibus summa cum turpitudine. 

Expendite quaeso, constant haec mediocribus praeceptoribus,
vel si dociles habeant discipulos, et tamen 
nostris fere aut ingenia desunt aut deest voluntas 
discendi. Duplicatur autem labor, cum summa vi ad 
officium cogendi sunt. Nam ut in acie parum felix 
imperator, si milites habeat primum ignavos, deinde 
quos non pudeat fugere, postremo qui non obtemperent,
sed pugnent iniussi, locum capiant ex suo arbitrio,
non servent ordines. Etenim apud Thucydidem 
egregius quidam imperator dicit ad bene pugnandum 
requiri, ut velint milites, ut fugere pudeat, ut obtemperent
imperatoribus, ita in hac scholastica militia 
miserrimis curis praeceptor conficitur, cum docendos 
susceperit, qui primum non flagrant ulla cupiditate 
discendi. Nihil enim in omni vita egregium effici 
potest, nisi animus studio eius rei, quam adfectat, 
ardeat et ad eam magno quodam motu atque impetu 
rapiatur. At nostri turpiter frigent in discendo nec 
accendi ulla ratione possunt, magis cogi volunt tanquam
pecudes. Deinde nec laudis amore nec pudore 
exstimulantur. 

Porro cum hominum naturae proprie pudor insitus 
sit, quid esse nostros pueros dicam, quos adeo non 
pudet inscitiae? Ego verius monstra hominum dixerim, 
quam qui mutilis membris aut caeci nascuntur. Est 
enim levius malum mutilo pede esse quam humana 
mente carere. Isti enim simpliciter humana specie 
beluinas mentes tegunt, quos in re turpissima flagitiosissimaque
sui nihil pudet. Postremo nunquam quisquam
tam felix praeceptor fuit, cui ita obtemperarit 
discipulus, ut praescriptam discendi rationem secutus 
sit, ut ad hos auctores evolvendos adligari se passus 
sit, in quibus eum solis versari atque commorari tanquam
domi suae praeceptor volebat, ut ad tempus 
scripta absolverit, ut ea, quae edidicit, statis horis 
memoria repetiverit, ut sermone castigatiore apud sodales
usus sit. 

Nostri quidem nihil horum praestant, in carcerem 
se includi citius patientur quam in uno auctore detineri.
Varietas grata est illi aetati. Itaque varia, sed 
plerumque deteriora legunt, si tamen aliquid legunt. 
Iam fodere malunt quam memoriam aut linguam exercere.
Sic sunt pueri in genere, alii magis, alii minus 
ignavi. Nam etiamsi quis indole generosa est, tamen 
ea aetate parum in animis roboris est. Et quemadmodum
longus labor est infantium corpora firmare 
gestando aliisque mollibus exercitiis, sic infantia ingenuorum
non nisi sero curatur, postquam diu summa 
comitate docueris et adsuefeceris nec aliter tractaris, 
atque suos alumnos nutriculae tractant. In tanta inertia
istorum cogitate quid animi praeceptori sit, 
nimirum idem, quod imperatori, qui abiecta victoriae 
spe intellegit hosti salutem tum suam tum patriae 
scelere exercitus sui proditam esse. Consumitur acerbissimis
curis videns tam male locari gravissimos labores
in iuventute formanda. 

Dixi hactenus de aerumnis, quas in docendo tantum
perferimus; restat altera officii nostri pars longe 
difficilior superiori, cura regendorum morum. Quid ibi 
mali non videt praeceptor? Primum aetas illa natura 
ad vitium propensior est. Et Plato scripsit nullam 
beluam intractabiliorem esse puero. Itaque tantopere 
sudabit praeceptor in regendis his, qui domi summa 
diligentia parentum ad religionem et ad bonos mores 
instituti sunt, ut leonem aut ursum experiatur facilius 
posse gubernari quam hos. Et tamen in scholas quotquot
fere mittuntur, pessimos mores, turpissima exempla
adferunt, ut refingendi sint de integro. Est autem 
difficilius prava, quae semel insederunt, dedocere 
quam recte docere. Scitis enim musicum illum gemina 
mercede docuisse, qui ante sub aliis magistris male 
adsuefacti erant. Pugnamus ergo cum ingeniis puerilibus,
quae per sese ferocissima sunt, praesertim in 
Germanis et domestico usu corrupto. Videte enim 
istos bonos parentes, quorum multi se evangelicos 
vocant, cum in ea aetate prima esse tradendae religionis
cura debeat, hi ne quidem sacras preces decalogum
et hoc genus alia domi docent, plerique parentes
contemptum religionis docent. Tam corruptum hoc 
nostrum saeculum est, ut iure possis dicere deceptum 
esse satiricum, cum dixit: 

Nil erit ulterius, quod nostris moribus addat 
Posteritas. 
Omne in praecipiti vitium stetit. 

Neque enim dici potest, quanta accessio scelerum 
omnis generis nuper adeo ad vetera vitia facta sit. 
Domestica disciplina periit, quae tamen nobis pueris 
erat mediocris. Magna diligentia domi tradebantur 
elementa pietatis. Nunc alia res est, ridentur sacra, 
eamque summam sapientiam ducunt. Et quia dei metus 
exemptus est animis puerorum, ruitur in omnia vitia, 
quorum ego iam memoratione non delector. Proinde 
cum in scholam ventum est, necesse est sumi in docendis 
primis pietatis gymnasmatis operam. Sed quid 
discerent infecti ante impiis opinionibus? Sed ut mediocriter
succedat, tamen in officio retinere quantus 
labor est, domi retinere, arcere a corruptis sodalibus, 
a ganeis, ab alea et reliquis similibus? Hoc qui potest,
illum ego non hominem, sed plane deum quendam 
caelitus in terras publicae salutis causa delapsum esse 
pronuntiavero. 

Mille artes excogitant pueri fallendi praeceptoris. 
Et in pluribus tantus furor est, ut palam contemnant 
imperium. Quia enim a litteris perpetuae feriae sunt, 
otium et docet et alit vitia. Est enim verissima sententia,
quam reliquit scriptam Columella in praeceptis, 
quae patrifamilias praescribit: Nil agendo fieri, ut 
homines male agere discant. Iam ubi domo tanquam 
e carcere refractis repagulis fugerit adulescens, miserrimae
curae subeunt animum praeceptoris. Quae ille 
in fabula Mitio sibi venire in mentem dicit de filio, 
eadem praeceptorem sollicitum habent, ne ille uspiam 
ceciderit aut perfregerit aliquid aut vulnus acceperit, 
et hoc genus alia. Quare iam cogitat sibi summa vi 
coercendum esse discipulum. Et cum hactenus a plagis 
abstinuerit, hic demum ad ferocitatem castigandam 
promuntur virgae. Nam nostri homines non nisi plagis 
coacti, sicut de Phrygibus in proverbio est, imperata 
faciunt. Hic ille miser supra tot mala carnificinam 
cogitur exercere, rem miserrimam, quaeque vel inprimis 
noceat valetudini nostrae. Nemo enim tamest ἀπαθὴς
praeceptor, quin ex contumacia adulescentium commoveatur
quemque non perturbet in verberando impetus. 

Quid iam de cura valetudinis puerorum dicam? 
Quid de sumptibus moderandis? Quid de rationibus 
sumptuum perscribendis? Quae, ne nimis longum faciam, 
cogor omittere. Etenim 

Non mihi si centum linguae sint oraque centum, 
Omnia curarum percurrere nomina possim. 

Postquam praeceptoris labores recensui, nunc videte, 
quae vicissim pro his tum merces tum gratia redeat. 
Haec vero est tragica catastrophe: superiora omnia 
ludum et iocum dices fuisse, prout haec mala sunt, 
quae restant commemoranda. 

Primum merces adeo est exigua, ut satiricus ea de 
re questus scripserit: 

Poenituit multos vanae sterilisque cathedrae. 

Iure sterilem cathedram dixit. Nam fossorem pluris 
quam praeceptorem conducunt. In his miseriis algemus,
vivimus siliquis et pane secundo et vix nos a 
fame defendimus. Videtis enim meam maciem, videtis, 
ut lacer incedam; quem si fortuna fecisset vel bibliopolam,
scitis, quale sit id genus, ego iam auro onustus 
incederem tanquam aliquis satrapa. 

Deinde summa ingratitudo puerorum est, qui non 
modo nullum se a nobis beneficium accipere dicunt, 
sed neminem peius de se mereri arbitrantur quam nos. 
Qui nihil discunt, nos perinde ut litteras acerrime 
oderunt velut suos carnifices. Quidam alii leviter degustatis
litteris cum iam aliquam induant eruditionis 
persuasionem, sic placent sibi (nam id solet ea aetas), 
ut praeceptores nihil morentur seque iam ad summum 
fastigium eruditionis pervenisse putent, ubi ex alto 
nos despiciant. Et non modo non vident, quam curtam 
habeant suppellectilem, sed ne id quidem expendunt 
quibus acceptum ferre debeant id, quantumcunque est, 
quod didicerunt. Nec ego interea recito, quam variis 
contumeliis nos adficiant, ut suspendant naso, posticis 
sannis petant, si quid moneamus. 

Videte quaeso, quam misera condicio nostra sit. 
In eam aetatem beneficia nostra conlocantur, quae nondum
benefacta intellegit: tantum abest, ut mutuo amore 
nos complecti aut gratiam habere pro nostris officiis 
queat. Sic pereunt nobis beneficia nostra magis quam 
ullis mortalibus. Nam etiam cum senuere discipuli, quia 
beneficii memoria non solet esse diuturna, nemo iam 
praeceptorum meminit, quidam etiam malam gratiam 
reddunt, ut Nero fecit. 

Neque puerorum parentes pluris nos faciunt quam 
ipsi pueri. Non expendunt depositam a se liberorum 
curam nobis imposuisse. Tota enim regendi docendique
pueri provincia nobis tradita est plena sollicitudinibus
et periculorum. Ipsi domi suae secure suum 
negotium agunt. Et iam cum mercedulam dederint, ut 
exprobrant nobis suum beneficium? Si quid recte fecit 
filius, nihil laudis ascribitur praeceptori. Si quid peccavit,
accusatur praeceptor. Diogenes cum adulescentis 
gestum in edendo reprehensurus esset, paedagogo impegit
colaphum. Sic isti, quidquid peccant liberi, transferunt
culpam in praeceptores. Talis gratia nobis pro 
nostris summis laboribus et curis redditur. Si quis 
huc conferat omnia vitae genera, inveniet in nullo 
tantum calamitatum quantum in nostro, planeque adfirmare
ausim nos omnium mortalium longe aerumnosissimos
esse, qui cum summos labores obeamus, in 
summa tamen inopia vitam aegre traducimus et interim 
nullo non contumeliae genere adficimur a discipulis, 
ab illorum parentibus, denique ab his, de quibus praeclare
meremur. Neque quisquam opinor vestrum est 
tam ferreo pectore, quin, si haec consideret, vehementer 
misericordia nostri commoveatur. Supersunt autem multo 
plura mala, sed ego defessus sum hac commemoratione, 
et tempus vetat prolixiorem esse orationem. 

Itaque ut finiam, sunt mihi in hoc extremo actu 
discipuli nostri commonefaciendi, ut, quoniam audierunt 
sua vitia accusari, ignaviam, contemptum litterarum, 
amorem voluptatum atque otii, ingratitudinem, admoniti 
a nobis dent operam, ut haec emendent, ita et nobis 
minuetur labor noster, et ipsi domum summa cum 
laude redibunt et adferent egregium instrumentum rei 
familiaris conservandae, dignitatis comparandae et reipublicae
gerendae. Nam cum vacui domum redeunt, 
quid accidit? Quia nihil didicerunt, nullius usus sunt 
in republica domique cum summa ignominia vivunt. 
Deinde quia in otio multa vitia contraxere, ea haerent 
in illis, potant, amant, latrocinantur, ut publicum odium 
urbis fiant. Exitus autem his moribus respondet: alii 
inter pocula occiduntur, alii suas fortunas in alea perdunt,
alios perdidere amores. Possem infinita exempla 
recitare, si sineret tempus. 

Sic enim deus poenam sumit de his, qui primum 
deo auctore adhibiti ad discendum non faciunt suum 
officium. Nam quod parentes iussere, id deus tanquam 
sua iussa fieri voluit. Deinde malam gratiam benemeritis
praeceptoribus reddunt. Noli enim putare ullum 
esse scelus, quod perinde offendat deum atque ingratitudo.
Sic enim scriptum est: fore ut non recedat 
malum a domo ingrati. Quantum autem doctoribus 
debeatur, tum inde existimari potest, quod in vicem 
parentum succedunt et illorum adfectus erga pueros 
induunt, tum etiam Paulus commonet, cum ait: duplici 
honore dignos esse doctores. Proinde si cupitis, ut 
fortunet vobis deus universum vitae vestrae cursum, 
date operam, ut vicissim ea praestetis, quae ille a vobis 
exigit, ut naviter obeatis provinciam vobis a parentibus 
commissam et ut praeceptores vestros amanter complectamini
et religiose colatis, ut et nostra studia et 
nostrum amorem erga vos augeatis et mala nostra 
vestra commoditate mitigetis. Dixi.
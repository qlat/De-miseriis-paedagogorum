Diffcile est de Medicina reperire orationem, quae 
taedium effugiat, cum toties de ea, hoc in loco 
copiose et luculenter dictum sit. Et alioqui utilitates 
huius artis ita sunt in conspectu omnibus, ut 
iure censendus sit ingratissimus, si quis non meminit: 
Magni autem negotii est praestare in re 
nota et pervulgata, ne fastidiatur oratio. Ego 
igitur hoc tempore omissa laudatione nostrae artis, 
seriam quandam querelam huc afferre decrevi, vel 
ut auditores commonefacerem, ut hanc artem maiore 
religione tractarent, vel certe, ut dolori meo 
morem gererem; quem, quo diutius in arte versor, 
et dignitatem magnitudinemque eius propius 
aspicio, quotidie maiorem concipio, cum cogito 
eam ab illiteratis impostoribus, magna cum  
pernicie hominum exerceri, qui contaminant et 
corrumpunt artem. Et quoniam ex horum moribus 
et factis, multi de tota professione existimant, 
verae doctrinae fides in discrimen venit. Ut autem 
Apelles pictor, si praecipuam aliquam suarum 
tabularum collocatam illustri loco, deformari ac 
aspergi luto videret, maximo dolore afficeretur, 
propter artis contumeliam: ita me quoque miseratio 
quaedam subit, intuentem quam indigne tractent 
Medicinam histriones quidam, qui se venditant 
pro Medicis, cum artem numquam didicerint. 
Neque usquam, opinor, hanc iniuriam 
artis iustius deplorare queam, quam apud vos, qui 
cum dignitatem atque vim maximarum disciplinarum 
intelligatis, iure me stomachari iudicabitis. 
Et fortasse de suis artibus cogitantes singuli, dolebunt 
in commune vicem omnium studiorum, 
cum reputabunt nulli professioni deesse hoc genus 
histrionum. Ego vero etsi propter dignitatem 
studiorum ac litterarum, etiam aliarum professionum 
abusu commoveor, tamen omissis aliis, tantum 
de mea arte dicam, quae quo fructuosior et 
gratior est hominibus, eo plures habet, qui famam 
artis affectant. Nullius generis artificis plures 
reperiuntur, quam Medici. Sed magna est, 
ut Iurisconsulti dicunt, artificum differentia. Quidam 
profitentur artem, pollicentur hominibus salutem 
in maximis periculis, cum numquam didicerint: 
sed alicubi in myropoliis, aut tonstrinis 
servierunt, ubi transcripserunt quaedam remedia, 
quorum neque causas, neque vires norunt, neque 
quo in loco valeant. Neque vero tam stulti sunt, 
ut hoc instrumentum ad existimationem colligendam 
satis esse putent: sed mutuantur ex Rhetorica 
alias quasdam artes, per quas magis, quam 
beneficio illorum remediorum inclarescunt, prolixe 
de se promittunt, detrahunt de existimatione 
aliorum. Scitum est enim laudem ex aliorum vituperatione 
quaerere, domi suae apparant remedia, 
ut reddant aliorum operam suspectam, callide 
observant affectus aegrotorum, aut istorum, 
quibus aegroti chari sunt, ad hos alludunt, his 
parasitantur. Si in magnis periculis, alii simul 
adhibiti fuerint, hic quaedam a collega furati, pro 
propriis clam obtruduut, ut collegae detrahant 
fidem, cum succedunt aliis, remedia a prioribns 
scripta trahunt eadem, sed fucata, ne imperiti 
agnoscant. Si quid bonae rei evenit, laudem in 
se transferunt, si quid secus accidit, derivatur 
omnis culpa in alios. Et quoniam in hac vanitate 
ingeniorum humanorum, praedictiones etiam 
requirunt homines, maximeque aegroti: ut curiosis 
satisfaciant, iactitant se astra consulere, cum 
quidem non ex astris, sed ex coniecturis praesentibus 
vaticinentur. Vidimus etiam qui Magicen 
adhibebant, qui ex urina non solum de morbo 
divinabant, sed narrabant aetatem, dignitatem 
vitae, formam aegroti, etiamsi esset ignotissimus. 
Talibus artificiis admirationem sibi pariunt, non 
scientia medendi, et concurritur ad hos impostores, 
sicut concurrit populus ad sanctos; nam hi 
quoque videntur exercere Medicinam, ad S. Valentinum, 
Vitum, Genofefam. Quid est autem 
indignius, quam praestantissimam artem divinitus 
ostensam humano generi, ad vitam tuendam, 
continentem doctrinam maxime liberalem, videlicet, 
naturae corporum cognitionem, ita corrumpi 
et adulterari, admixta vel perversa quadam 
Rhetorica, vel magia, vel hoc genus aliis imposturis. 
Leges dant actionem contra illos, qui 
adulteratas merces vendunt, et atrocia supplicia 
in eos constituunt. At isti histriones Medicinae, 
pro summo scelere, auferunt maxima praemia, 
feruntur in oculis, coluntur a populo, adorantur 
tamquam Semidei, mercede maxima conducuntur 
cum summo periculo: saepe enim vidimus aegrotos 
dare poenas inscitiae et audaciae horum histrionum. 
Et cum multa prognostica colligantur 
ab omnibus circumstantiis, a figura corporis, a 
gestu aegroti, a locis, a regionibus, ex quibus 
iudicari de exitu morbi potest: mihi tamen vix 
aliud signum certius exitium portendere videtur, 
quam si talis histrio adhibitus fuerit. Vulgare 
est, artem exerceat qui didicit. Nemo enim tam 
impudens est, ut profiteri Musicam ausit, nisi 
didicerit: quomodo enim ludet fidibus is, qui 
numquam didicit. Hoc si in his levioribus artibus 
accidit, quanto minus ferendi sunt isti, qui 
cum numquam didicerint, tamen hanc artem longe 
maximam ac difficillimam profitentur. At videmus 
quam plurimos esse, qui quasi ab Aesculapio 
totam artem per somnium semel acceperint, venditant 
se inter Medicos, etiamsi nullam umquam 
paginam Hippocratis, aut Galeni, ant Avicennae 
legerunt. Ac videntur etiam irridere totam doctrinam, 
quae in scholis traditur, et sapiunt; 
vident enim vulgus plus admirationis habere parasiticam 
illam, quam veram philosophiam; vident 
magis quaestuosam esse histrionicam, quam 
veram medendi artem. Sed obiiciat hic aliquis, 
plerosque illiteratos magnam experientiam habere, 
quae non minus valet, quam ars, quam doctrina. 
Assentior multum pollere experientiam; ex hac 
enim ars paulatim nata est. Sed postquam ars 
reperta est, ideo traditur, ne quid temere, cum 
periculo aliorum experiamur, sed priorum experimenta 
imitantes, certam medendi rationem teneamus. 
Proinde qui relicta arte, per sese volunt 
experiri quid prosit, quid obsit, hos saepe 
continget errare, et discent magno malo aegrotantium. 
Nihil est fallacius experientia in tanta varietate 
circumstantiarum, ad quam non adhibetur 
ratio et doctrina, sicut initio Aphorismorum admonuit 
Hippocrates, cum inquit, experientiam 
periculosam esse, et iudicium fallax. At isti empirici, 
imo histriones, abiecta arte tantum confidunt 
experientia, et iudicio suo, quorum utrumque 
incertissimum est. Hippocrates adeo diffisus 
est experientiae, ut praeceperit, postquam non 
respondit eventus Medicinam secundum rationem 
facienti, ne quid praeterea tentet. Videte autem 
istos indoctos, collectanea habent remediorum, 
ab obstetricibus, a tonsoribus, a Magis, a Indaeis 
transscripta, ex his eligunt initio aliquid, 
quod illecebras quasdam habet; nolunt enim statim 
in ipso aditu offendere animos aegrotantium. 
Hoc si parum profecit, statim aliud experiuntur, 
et fit saepenumero, ut ipsa remediorum dissimilitudo 
novum morbum gignat. Haec saepe accidere 
vidi, quare nihil est, quod isti suam nobis 
experientiam praedicent. Ars gubernat et 
imitatur experientiam non indoctorum, sed praestantissimorum. 
Isti vero sine praeceptore, sine 
magistris, suis exemplis discunt. Si Dux in bello 
eligendus sit, nemo opinor eliget Thrasonem, qui 
nullum umquam viderit Imperatorem, quem imitaretur, 
sed suis exemplis promittit se velle cognoscere 
omnia officia Imperatoris. Ita Medicus 
adhibendus est, non qui nova experimenta sine 
ratione quaerit, et qui suis exemplis primuro medendi 
viam colligit, sed qui veterum doctrinam et 
experientiam imitatur. Felicem aiunt, quem 
faciunt aliena pericula cautum: quare non est consultum 
omissis veterum exemplis, nova remedia, 
novam viam medendi experiri. Ac ne quis putet 
me experientiam aspernari: ego vero illam quam 
maxime necessariam esse scio, sed vicissim nolo 
artem contemni. Prudens Medicus coniunget 
utrumque, artem et experientiam. Nam experientia 
sine ratione, sine doctrina, sine arte, nihil 
nisi domesticum latrocinium est, et possem multa 
exempla commemorare, quomodo decepti experientia 
contra rationem Empirici, viros optimos 
crudelissime interfecerint. Quare si quos nihii 
offendet indignitas, quod homines impudentes 
audent se titulo artis venditare, quam numquam 
didicerunt, tamen est humanum, periculi magnitudine 
moveri, quo minus ferant istos histriones, 
quorum imperitia multos perire constat. Et accedit 
hoc quod auget periculum, imperitia parit 
audaciam, ut Thucydides ait: quare inter istos, 
ut quisque indoctissimus est, ita est audacissimus. 
Multi sunt morbi, quos doctissimi et peritissimi 
Medici movere non audent, multa incidunt symptomata 
ex causis adeo obscuris, ut etiam doctissimi 
viri dubitent, quomodo occurrant; incredibilis 
est varietas signorum ante Crisin, quae 
non raro perturbat Medicum, quamvis sagacem. 
At histriones isti quoniam semel perfricuerunt 
frontem, fortiter sunt impudentes, nullum morbum 
non attingunt, nullo symptomate, nullis 
signis perturbantur, et temeritas raro habet felices 
exitus, leges puniunt imperitiam in Medicis; 
gravissime enim inquit Iurisconsultus, non debet 
impunitum relinqui delictum decipientis praetextu 
humanae fragilitatis. Verum isti non solum de 
imperitia tenentur, sed etiam de dolo, cura vires 
suas norint, et tamen existimationis tuendae causa, 
omnia pericula contemnant, omnes morbos 
attingant. Porro ad legem Aquiliam scribitur, 
dolum esse, si quis affectet aliquid, in quo intelligit, 
aut intelligere debet infirmitatem suam aliis 
periculosam fore. Si pecunia tantum periclitaretur, 
sarciri damna possent; nunc ludunt in tali 
discrimine, ubi si quid secus accidit, neque corrigi 
peccatum, neque sarciri iactura potest. Quid 
enim reliquum est homini amissa vita? Quare 
in re tanta, Magistratus debebat impudentiam 
istorum coercere; praesertim cum multa crimina 
in uno insint, quorum quaelibet poenas habent 
legibus constitutas. Et prudenter in quibusdam 
civitatibus bene constitutis provisum est, ne quis 
exerceat Medicinam sine autoritate collegii doctorum 
Medicinae. Quod si ubique servaretur, 
melius consultum esset hominum saluti, cum in 
morbis non adhiberent nisi bonos viros, et doctos 
Medicos. Nunc salutem suam committunt eiusmodi 
nebulonibus, quibus non auderent exiguam 
pecuniam committere. Et tamen isti ad curationem 
nihil etiam adferunt, nisi impudentiam et 
audaciam plectendam legibus: sed hanc curam 
Reipublicae Magistratibus commendemus. Vos interim 
privatim, si quando opus erit, perlculi magnitudo 
admoneat, quales Medicos consulere debeatis. 
Tutius est enim adhibere bonos viros, et 
qui artem quam exercent didicerunt, quam levissimos 
impostores et histrionicam magis quam 
medicinam exercentes. Ego vero iti hac re, etsi 
periculo publico maxime moveor, tamen praeterea 
incredibili dolore afficior, propter contumeliam 
artis et doctrinae. Doleo enim negligi et contemni 
tantam scientiam pulcherrimarum in natura 
rerum, quam autores nostri complexi sunt. Neque 
verisimile, tantam varietatem scientiae reperiri 
potuisse, nisi Deus istorum virorum mentes 
singulari afflatu movisset ad earum observationem, 
qui eas repererunt, et pleraque monstrasset 
abstrusa, quae humano ingenio erui non poterant. 
Quae tandem naturae pars desideratur, quae non 
sit patefacta atque illustrata horum litteris? Gemmae, 
plantae, animantia et partes animantium, 
temperamentorum varietates, causae morborum, 
causae remediorum, multiplex ratio et conservandae 
sanitatis et recuperandae, quomodo inde usque 
a conceptu ad extremum vitae actum, natura 
fovenda et adversus morbos munienda sit, temperamenta 
elementorum, aeris, aquae, locorum, 
quas habeant, causas, quos effectus, quae sit cognitio 
qualitatum in corporibus inferioribus cum 
caelestium corporum motibus, unde existant omnes 
in corporibus mutationes, quae habeant tantum 
in materia causas, quae etiam habeant caelestes 
causas; breviter tota rerum natura, in nostris 
libris quasi picta cernitur. Quem autem non iuvet 
ista legere, cognoscere, contemplari? Nam ad 
harum rerum inquisitionem atque cognitionem, 
procreati atque geniti sumus, ut inter sanos 
homines constat, et Poeta signifcavit cum inquit: 

Felix qui potuit rerum cognosoere causas.

Et Plato inquit: Naturam hominis sine Philosophia 
mancam atque inutilem esse. Vere autem 
hoc affirmari potest: Medicos adhuc in possessione 
veteris illius doctrinae esse, quam unam et solam 
homines sapientissimi, qui tum apud Graecos, 
tum apud Latinos, tum apud Arabes exstiterunt, 
veram philosophiam esse iudicaverunt. Quare 
necesse est hos, quorum animi non capiuntur hac 
doctrina, vel a natura hominum degenerasse, vel 
tamquam monstra a natura incohatos esse, non 
absolutos. An non portenti simile est, homines 
exercentes Medicinam, et in hoc studio versantes, 
tamen velut Ulysses obstruxit aures, ne cantu Syrenum 
detineretur, praeterire obstructis auribus 
atque oculis, doctrinam omnium longe suavissimam 
ac liberalissimam? Delectant homines ludi 
et spectacula. Quod autem gratius spectaculum 
excogitari potest? quam ista pictura totius universitatis 
rerum, quae extat in nostris autoribus: 
Quae possit homini sapienti maior voluptas contingere, 
quam oculis atque animo admirabilem 
oeconomiam, ordinem, vices rerum maxime dissimilium 
in natura intueri? At istos histriones, 
neque utilitas harum rerum, neque suavitas ad 
discendum permovet, qui quidem hoc magis odio 
digni sunt, quod etiam exemplo nocent. Plures 
enim sunt, ut fit inter homines, qui hanc histrionicam, 
cum habeat compendiariam viam ad opes 
parandas, imitari velint, quam qui perfectam doctrinam 
expetant, quae nulli potest contingere 
sine acerrimo studio: ita paulatim vera ars corrumpitur, 
doctrina neglecta paulatim collabitur. 
Ego vero quia doleo vicem optimae artis, non 
possum non succensere istis pestibus, quae veram 
Philosophiam, qua nullum habent homines ornamentum 
maius, opprimunt et extinguunt. Ac 
videamus etiam aliis temporibus, hoc genus impostorum 
nocuisse arti; Galenus enim valde queritur 
sceleste corruptam esse a Servulo quodam 
nihili homine, Thessalo; sed Galenus divina ope 
collabentem eo tempore doctrinam restituit. 
Nunc non est unus Thessalus, sed ubique plena 
sunt impostorum omnia, et fatalis quaedam calamitas, 
artem urgere videtur. Ac mihi consideranti 
interdum alias disciplinas, videntur ex illis 
etiam plurimi, tantum venari titulos, ad ostentationem 
et quaestum. Veram et perfectam doctrinam 
nemo expetit, id signum, ut Medicorum 
more loqoar, decernit interitum; sed nolo male 
ominari. Et ut aliquando finem faciam, adhortor 
vos, qui datis operam Medicinae, ut magnitudinem 
et dignitatem professionis vestrae consideretis. 
Sicarii sunt non Medici, qui aegrotos 
attingunt, Si sciant suam inscitiam illis pericolosam 
fore. Dabitis igitur operam, ut perfectam 
doctrinam ad curandum afferatis. Et quia huic 
ordini defensio veteris et germanae philosophiae 
a Republica commendata est, nolite committere, ut 
quasi deserta statione, proiecisse ac prodidisse 
cum maxima publico damno, praestantissimas artes 
videamini. Cumque hic ordo duobus iam millibus 
annorum, tot enim numerantur anni ab Hippocrate, 
Philosophiae professionem, summa cum  
gloria retinuerit, turpissimum esset eam nunc 
demum amittere. Atque ego tametsi haec aetes 
plusquam ferrea est bonis rebus omnibus, tamen 
erigor interdum spe quadam, cum nonnullos virtutis 
causa haec studia tota mente totoque animo 
complecti animadverto. El si quis est huiusmodi, 
huic summa voluntate, hunc honestissimum titulum 
Doctoratus, decernimus. Dixi.
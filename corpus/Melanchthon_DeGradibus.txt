Notus est Ennii versiculus de veteribus moribus 
conservandis : 

    Moribus antiquis res stat Romana virisque. 
    
Idem profecto in re litteraria praestiterit servari in 
faciendis gradibus discentium, qui non mediocri prudentia 
a maioribus instituti nunc errore quodam hominum, 
qui videntur conspirasse ad abolendos semel omnes 
veteres mores delendamque universam civilem disciplinam, 
antiquantur. Neque ego nunc suggestum 
conscendi digladiaturus cum eo genere; tantum 
adulescentes commonefacere decrevi, quo consilio et 
olim gradus instituti sint et quantum ad communia 
studia litterarum momenti adferret illorum conservatio. 
Est autem ad eam causam opus mihi aequitate 
vestra, auditores; plerosque enim tantum fastidium 
cepit istius moris, ut tantum non totam Anticyram 
putent destinandam esse his, qui titulos istos graduum 
decerni sibi postulant. Ab his pro meo iure peto, 
ne nos ex hac schola exsibilent, ne explodant, priusquam 
orationem nostram cognoverint. Nam pronuntiare, 
cum nondum cognoveris causam, id vero est iniusti 
et barbari iudicis. Et ego nie sanis omnibus satisfacturum 
esse in hoc negotio recipio. 

Est quaedam in puerilibus ingeniis infantia et imbecillitas, 
quae non sufficit pluribus artibus simul discendis, 
sed sensim per gradus quosdam ad graviores artes 
traducendi sunt pueri, dum ad fastigium artium perveneint. 
hoc est dum paraverint sibi scientiam non stulte de 
rebus humanis iudicandi et mediocrem quandam sermonis 
copiam ad docendos alios demonstrandamque 
vim naturamque virtutis. Et quemadmodum non 
statim cibis durioribus ora infantiuni satis firma sunt. 
sed lacte diu aluntur, postea praemanso cibo, donec 
grandescant, ita pinguissima quaeque facillimaque 
deliguntur, quae infirmae primum aetati tradantur. 
deinde ordine disciplinae reliquae. Itaque prudentes 
viri in scholis descripserunt classes quasdam puerorum, 
ut secundum ingenii vires alii aliis disciplinis adhiberentur 
et in sua quisque classe tamquam intra saepta 
detineretur, ne imparatus et tamquam sus in rosas 
inrueret ad obscuriores artes. 

In hunc modum gradus quidam facti sunt adulescentium, 
ut primum grammatica dialecticaque traderentur, 
quae primae artes planissimaeque sunt. Ubi 
videbantur has perdidicisse, non temere ipsi ad physicen 
aut alias artes inrumpebant, sed praeceptores explorabant 
vires adulescentium; qui si probarentur, 
admittebantur ad reliquae disciplinas. Nuper adhuc 
hoc servabatur in scholis, ne quis attingeret physicen 
aut mathemata nisi antea in grammaticis et dialecticis 
diu multumque versatus. Postea praeceptorum iudicio 
tradebatur ulterius, et primus ille gradus a lauri 
bacca nomen habuit. Erant enim honesto titulo pueri 
ornandi. Postea physicen, mathemata, ethica percipiebant, 
nec salutabantur haec a limine tantum: diu 
immorabatur iuventus, dum penitus cognosceret, dum 
longo usu iudicium confirmaretur. In his tamquam 
praeludiis graviorum disciplinarum cum iam satis 
viderentur exercitati, praeceptores permittebant, ut 
sacra aut medicinam aut ius publicum attingerent, 
ad quas disciplinas usum puerilium litterarum magnum 
et acerrimum iudicium volebant adferre. Itaque prius 
explorabantur hic etiam vires adulescentium; magisterium 
fecerunt classi titulum. 

Profecto plurimum refert, quomodo instruantur 
praeparenturque ad severiores disciplinas adulescentes. 
Non sunt longe petenda exempla, nostri saeculi morem 
videamus. Statim ubi in publicam scholam missi 
fuerint adulescentes, putant sordidi ingenii esse diu 
haerere in grammaticis aut similibus nugis, properant 
alii ad sacra, nulla linguarum, nulla dicendi scientia 
antea parta, nulla humaniorum ac civilium morum 
cognitione, discunt inepte rixari de sacris rebus nec 
ad vitae usum comparantur. Volo ego quidem omnium 
aetatum, omnium vitae partium esse religionis studium; 
sed ea proponantur pueris, quae adsequi possint, quae 
pietatem alant, quae mores forment, non unde petant 
rixandi materiam. Quid de aliis professionibus dicam? 
In iure discendo videas versari, qui nullum prorsus 
usum aliarum litterarum habent, cum tamen illud ipsum 
ius ex philosophorum ac rhetorum litteris tamquam ex 
fonte ortum sit. Iatricae vero manus admovere, nisi 
physicen didiceris, est sine pennis volare. Nam clinica 
illa medicina tota ex ea philosophiae parte nata est, 
quae elementorum cognitionem, motus varietatem, corporum 
naturam tradit. Porro dum hoc modo non perpoliti 
puerili doctrina inruunt ad severiores artes, 
infirmo iudicio litterae omnes artesque foede conspurcantur. 
Et quia ex litteris rerum publicarum status 
comparantur, fit, cum parum sani pro contionibus et 
in iudiciis regnum gerant, ut varie quassentur res 
publicae. Profecto satius erat nullas litteras attingere 
quam hoc modo tractare. Diu erant pueri grammaticis, 
dialecticis ac rhetoricis adligandi. Multum temporis 
postea conlocandum erat in mathemata et reliquam 
philosophiam. Ubi maturuisset iudicium, tum erant 
adhibendi ad eas artes, quibus res publicae gubernantur. 
Graeci agricolae cum viderent maturescere segetes
certo tantum temporis spatio, non colonorum opere 
aut soli natura, dixerunt: Annus producit, non ager. 
Cumque animadvertissent saepe immaturae segetes 
demeti magno damno et fructum laboris superioris 
perire proventum universum soli tempori tribuere et 
patienter exspectari voluerunt iustum messis tempus. 
Ita mihi in singulis partibus litterarum temporis 
habenda ratio videtur, ut et admoveantur ad eas artes 
adulescentes, quibus ingenii infirmitas adsequendis par 
est, et tantisper detineantur in his, donec maturuerit 
iudicium, nec messem properent facere ante tempus. 
Et quia facile iuvenilibus animis obrepit satietas praesentis 
studii, ut in eo detineri diu sine magno negotio 
non possint, ideo gradibus tamquam caveae includendi 
videntur, ubi omnibus animi viribus cogantur in unum 
aliquod ac certum negotium, quantum satis est, incumbere. 

Est omnino ut de aliis omnibus rebus utiliter 
praeceptum: βραδέως σπεύδειν. Ita in studiis non 
aliud perinde refert, quam ne intempestive properemus. 
Nunc fit, ut, cum varias disciplinas pervagentur sine 
ordine sineque ratione, nullam penitus cognoscant 
nullaque de re prudenter iudicare queant. Et ut 
errones nullos certos lares habent, nusquam domi 
sunt inquit Martialis, quisquis ubique habitat, 
maxime nusquam habitat, ita illi, cum tamen omnibus 
disciplinis sint hospites, nullam habent familiariter 
notam. Neque enim fieri potest, quemadmodum 
reliquit scriptum Xenophon, ut qui multa simul 
facit omnia rite faciat, nec sufficit animus iuvenilis 
variis ac diversis studiis. Hoc in consilio fuit auctoribus 
graduum in scholis. Neque ego nunc quemquam 
esse puto tam impudentem, qui hanc rationem 
damnare ausit. Quid enim in studiis conducibilius 
est ordine? Hunc classibus gradibusque factis conservare 
conabantur. Vos etiam adulescentes adhortor, ut, 
quanta fide potest fieri ac religione, detis operam, ut 
in discendo iusto quodam ordine utamini. Nam hac 
confusanea discendi ratione, nisi deus aliquis opem 
tulerit accisis rebus, vereor, ne res humanae funditus 
evertantur. Dixi. 
Quod vobis et liberis vestris et universae reipublicae 
faustum felixque sit, amplissimi viri, quemadmodum 
optabatis, ludum litterarium aperiunt hi, quos huc 
publico consilio ad docendas honestas disciplinas arcessistis,
idque vobis mea voce publice denuntiare
voluerunt. Nam cum in scaena hoc servetur, ut ante 
actionem de poetae voluntate seu de fabulae argumento
dicat prologus, postulaverunt a me isti pro iure 
amicitiae, quae mihi cum ipsis pervetus est, ut ego 
velut fabulae ab ipsis agendae prologus fierem. Neque 
mihi fuit integrum eorum voluntati deesse, tametsi 
impudentia erat committere, ut primas in dicendo 
partes facundissimis propemodum hominibus praeripere
viderer. Sed vel cum aliquo meo periculo coniunctissimis
hominibus fuit obsecundandum et suscipiendae 
partes, quas non ipse mihi ultro sumpsi, sed illi suo 
iure imposuerunt.

Quoniam autem hic locus postulat, ut consilium 
vestrum, quod de constituenda schola cepistis, ornemus, 
optarim hauc causam a facundioribus agi, qui pro 
dignitate praedicare et magnitudinem rei oratione 
aequare possent. Nam mihi in hac infantia mea verendum
est, ne culpa ingenii laudes vestras deteram 
minime vulgaris sapientiae et propemodum divinae. 

Etenim quod perspexistis vim et utilitatem litterarum,
ignotam vulgo longissimeque a conspectu multitudinis
positam, conservandas esse et adserendas ab 
interitu iudicastis, praesertim hoc tempore, cum ubique 
periclitamur, id profecto divinae cuiusdam sapientiae 
est. Quae enim alia res maiores utilitates toti generi 
humano adfert quam litterae? Nulla arte, nullo opificio,
non hercule frugibus ipsis terra natis, non denique
hoc sole, quem vitae auctorem multi crediderunt, 
tantopere opus est atque scientia litterarum. Nam cum 
sine legibus ac iudiciis et sine religionibus nec teneri 
respublicae nec congregari coetus hominum gubernarique
possint, hominum genus ferarum ritu vagabitur, 
si hae occiderint, unde bonae ieges procreatae sunt, 
nati boni mores et humanitas, per quas propagata 
religio ad nostram memoriam durat. Si quis parum 
fidei huic meae orationi habet, is earum nationum mores 
et vitae genus consideret, quae nullas norunt litteras, 
quod ferunt de Scythis. 

Hi primum nullas habent civitates Legibus constitutas, 
iudicia nulla, ius est, quidquid fecerunt hi, qui aut 
viribus aut factionibus plurimum pollent, foris nulla 
commercia cum vicinis, nulla rerum commutatio, unum 
adversus famem praesidium est latrocinari multos, etiam 
hospitum carnibus victitare fama est, domi vero non 
modo disciplina nulla, sed etiam adfectus illi, quos 
natura communiter generavit in animis hominum, fides 
coniugalis, amor sobolis, caritas propinquoram et 
familiarum, barbaris moribus exstincti sunt. Nulla est 
scientia educandorum liberorum, sine qua boni viri 
nulli fiunt, nulla virtutis admiratio, nullus intellectus 
honesti, nullae honestis officiis copulatae amicitiae, non 
humanitatis ullus sensus, postremo nullae de religione 
deque voluntate dei erga mortales rectae opiniones. 
Sic in genere sunt barbari alii plus, alii minus immanes,
Cyclopicam quandam vitam agentes. 

Nam cum in huiusmodi barbariem harum gentium 
mores degenerare necesse sit, nisi litteris ad virtutem, 
ad humanitatem, ad pietatem excitentur ac formentur, 
praeclare sapienterque a vobis factum est, qui in 
urbem vestram honestas disciplinas, alumnas omnium 
virtutum, arcessistis quique pro viribus illas tueri et 
conservare studetis. 

Porro his duris temporibus in primis meretur 
laudari vestrum consilium, cum periculum est, ne 
naufragium litterae in hoc fatali motu rerumpublicarum
faciant. Nam errore quodam vulgi scholae 
deseruntur. Quidam enim stulti contionatores a litteris 
abstrahunt, magna pars ventri metuens ad quaestuosas 
artes se recipit, postquam spes abiecta est sacerdotum
reditibus victitandi, quos solos laboris sui praemia 
esse putabant. Quotusquisque enim tantopere virtutem 
miratur, ut gratis eam colendam esse ducat? 

Cum in hoc discrimine sit res litteraria, decuit 
omnes reges ac principes rerumpublicarum periclitantibus
disciplinis opem adferre. Seil nostri reguli 
partim ita crassi sunt, ut pretium litterarum non intellegant,
partim ita mali, ut tyrannidi suae expedire 
credant leges omnes, religionem et civilem disciplinam 
semel aboleri. Quid de episcopis dicam, quos et sacris 
et studiis litterarum nostri imperatores praeesse voluerunt?
Nec aliud fuerunt olim collegia sacerdotum 
nisi scholae et, ut otium ac sumptus discentibus abunde
essent, amplissimi reditus collegiis constituti 
sunt. Nee omnino infeliciter apparet olim ab eo genere 
hominum tractatas esse cum alias litteras tum sacras. 
Nunc videmus nusquam esse infestiores hostes bonarum
artium quam in illis sacerdotum sodaliciis. 

Proinde necessario tempore vobis in mentem venit 
exsulantes suis sedibus litteras hospitio excipere et 
tanquam domum deducere. Non pigeat adiecisse hoc 
decus reliquis ornamentis urbis vestrae, quae iam 
ante opibus, aedificiis, opificum ingeniis ita floruit, ut 
conferri cum quavis laudatissimarum urbium apud 
veteres recte possit. Neque alia urbs in Germania 
doctiores hactenus cives babuit, qui quia ad gubernandam
rempublicam scientiam optimarum artium adhibuerunt,
effecerunt, ut reliquis Germaniae urbibus 
haec longe praestaret omnibus. Nunc autem cum hic 
domicilium honestis diseiplinis constituitis , ad illum 
cumulum laudum vestrarum incredibile est quanta fiat 
accessio. Nam si pergitis excitare hominum studia ad 
discendum, praeclare merebimini primum de patria et 
de exteris. Cum vobis auctoribus recte fuerit instituta 
iuventus, praesidio patriae erit: non enim ulla propugnacula
aut moenia firmiora urbium munimenta sunt 
quam eruditione, prudentia et aliis virtutibus praediti 
cives. Spartanus dixit muros debere ferreos esse 
non saxeos. Ego vero non tam armis quam prudentia, 
moderatione et pietate defendi existimo. 

Deinde pertinebit hoc beneficium vestrum ad reliquam
Germaniam, quae huc, modo faveat deus incepto,
excolendam erudiendamque iuventutem missura 
videtur et eos in primis idoneos ad moderandas respublicas
iudicabit, qui in hac urbe tanquam in ludo 
ad virtutem instituti et adsuefacti fuerint. Vehetur 
huius urbis nomen summis laudibus ab hospitibus 
apud exteros, et vestro beneficio devinctos animos 
hominum tenebitis, quae vos hominum iudicia, nisi 
fallor, magis quam ulla imperia delectabunt. 

Quamquam autem haec urbs plerisque dotibus vel 
cum Massilia aliisque quibusdam urbibus veteribus 
certare possit, tamen malo iam earum urbium exempla 
vobis proponere, quae nostris temporibus florere praedicantur.
Maximum beneficium paulo ante haec tempora
in universam Europam urbs Florentia contulit, 
cum primum Graecarum litterarum professores patria 
pulsos iussit ad se deverti et non modo hospitio iuvit, 
sed etiam reddidit illis sua studia, postquam amplissimis
stipendiis ad docendum invitavit. In reliqua Italia 
professores artium e Graecia profngos nemo aspiciebat,
et una cum Graecia linguam ut litteras Graecas 
amisissemus propemodum, ni Florentia doctissimos homines
calamitate levasset, quod absque Florentinis 
fuisset, futurum fuit, ut prorsus obsolesceret Latina linguae 
vitiata barbarie conspurcataque: et Graecae linguae
ne quidem ulla iam vestigia exstarent, et occidissent
una monumenta religionis nostrae, nec iam 
sacrorum librorum titulos amissa Graeca lingua quisquam
intellegeret. Nam Romae misere esuriebant exsules
illi, cum pontificiae opes praecipue conlocari 
deberent vel in calamitosos vel in eos, qui tractatione 
litterarum religioni operam navarent. 

Theodorum Gazam, bone deus, quantum virum 
aiunt, cum illos Aristotelis et Theophrasti libros in 
Latinam linguam versos pontifici offerret, codicem exhibuisse
sumptuosius ornatum, ibi pontifex interrogans, 
quanti ornasset librum, nihil praeter eos sumptus rependit,
nulla auctori pro laboribus, quos in difficillimo 
opere vertendo exhauserat, reddita merces. Porro ad 
exemplum pertinebat ampliora praemia dari vel pro 
libro non perinde utili, ut ille erat. Sed nec utilitas 
operis permovit pontificem ad remetiendam gratiam 
uberiorem. Sed postquam Florentinorum beneficio honestae
artes reviviscere coepere, magna utilitas inde 
ad omnes gentes derivata est, multorum ubique excitata
sunt ingenia ad optimarum rerum studium. 
Nam et Latinos homines Graecorum aemulatio ad 
patriam linguam instaurandam, quae paene funditus 
conlapsa erat, exstimulavit. In urbibus leges publicae 
emendatae sunt, denique expurgata religio, quae iacebat
ante monachorum somniis obruta et oppressa. 
Qua de re quamquam variant hominum iudicia, tamen 
ego sic existimo bonos viros rectius pervidere vim 
naturamque religionis hoc tempore firmiora solacia
conscientiae tenere, quam fuerunt illa, quae paulo 
ante monachi tradiderunt. Non dubium est igitur, 
quin praeclare Florentia de omnibus gentibus merita 
sit, quae litteras velut e naufragio in portum recepit 
conservavitque.

Huius urbis exemplo vos his miseris temporibus 
bonas artes defendite, cum episcopi pro litteris arma 
tractant et reliqui principes hanc curam se indignam 
ducunt, passim tumultuatur Germania et ad arma 
conclamat, et quemadmodum est in veteri versiculo: 

Pellitur e medio sapientia, vi geritur res. 

Id his studiis maxime officit. Nam si inter arma 
silere leges recte dixit Cicero, quanto magis hae 
nostrae artes obmutescunt in otio natae atque alita. 
In his motibus ruinam omnes bonae artes minantur, 
nisi deus fulciat atque his, qui rerum potiuntur, mentem
det instaurandi litterarum studia. Vos vero ne 
desistite urgere honestissimum et sanctissimum propositum.
Etenim neque deo gratius a vobis officium 
ullum neque utilius civitati vestrae praestari potest. 

Porro cum recte facta plerumque sequatur invidia, 
non dubito, quin cum iniquis quorundam iudiciis vobis 
certandum sit. Sed est fortis viri invidiam in recte 
factis contemnere, fortasse certandum est vobis et 
cum aliis difficultatibus, quae consilia vestra in provehenda
schola remoraturae videntur, quas ita vincetis, 
si cogitabitis deo vos in hac re morem gerere. Nam 
nisi litteris conservatis, durare religio et bonae leges
non possunt. Praeterea exigit deus, ut liberos vestros 
ad virtutem ac religionem instituatis. Est autem non 
modo in superos impius, sed plane humana specie 
beluinam mentem tegit, quisquis non dat operam, ut 
sui liberi rectissime instituantur; hoc inter hominem 
ac beluam discrimen natura fecit, quod beluae deponunt
curam sobolis, cum adolevit; homini iniunxit, 
ut ex se procreatos non modo in prima infantia alat, 
sed multo magis, ut mores eorum, cum adoleverint, 
ad honestatem formet. 

Quare in primis in bene constituta civitate scholis 
opus est, ubi pueritia, quae seminarium est civitatis, 
erudiatur; valde enim fallitur, si quis sine doctrina 
solidam virtutem parari posse existimat, nec ad respublicas
gubernandas quisquam satis idoneus est sine 
scientia earum litterarum, quibus ratio omnis regendarum
civitatum continetur. Haec cum expendetis, 
non invidia, non ullis aliis difficultatibus patiemini 
vos absterreri, quominus ad discendum vestros cives 
invitetis. De professoribus vestris hoc polliceri vobis 
possum et eruditionem suscepto oneri parem esse et 
in fungendo munere summam findem futuram. Christum 
precor, ut auspiciis gravissimi negotii faveat et vestra 
consilia studiaque discentium fortunet. Dixi.